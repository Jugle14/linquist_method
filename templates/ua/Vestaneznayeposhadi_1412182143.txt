«Веста» не знає пощади
Микола Козакевич



   Повість Скорочений переклад з польської С.В.Савкова 
      РОЗДІЛ І 
     1 
     вестибюлі міського управління міліції капітан Роман Завірюха нерішуче зупинився. Стрілки електричного годинника показували вісімнадцяту. Якщо поспішити, то ще можна з’їздити додому, переодягтись у цивільний костюм і встигнути на початок вистави. Він уже три дні носив у портфелі квиток до театру. Що там іде, Завірюха не пам’ятав. А втім, хіба не все одно? Найважливіше — одірватись від буденних турбот і подивитися на життя людей збоку, не беручи в ньому участі, хоч на дві години стати тільки глядачем. 
     — На все добре, пане інспектор… 
     Це останній свідок, якого він допитував п’ятнадцять хвилин тому. 
     — До побачення! 
     Капітан вийшов надвір. Біля під’їзду стояла темно-синя “Варшава”. Шофер, звичайно, спав. 
     — Агей, Юрек, прокинься! їдьмо!.. 
     — О, пане начальник, очі просто самі злиплися, — виправдувався молодий шофер з хитрим обличчям. — Та й ви, далебі, ніколи своєчасно не закінчуєте. Все керуєте й керуєте, сидите й сидите в управлінні — тут і будильник засне… 
     — Я, друже, не керую, а працюю, — мовив Завірюха, сідаючи поряд з шофером. 
     — Говори до гори, а гора горою, пане начальник… — сказав Юрек, натискуючи педаль стартера, але одразу ж схаменувся. — Пробачте, будь ласка, це якось само вирвалось! Є таке прислів’я, ви, мабуть, знаєте! 
     — Знаю, знаю… А язик у тебе, мов суха мітла, — посміхнувся капітан. За рік він встиг полюбити цього спритного хлопця, який ніколи не ліз у кишеню за словом і був прямо-таки віртуозним шофером. Саме через це Юреку В’юну багато чого прощали. 
     — Щось ви, пане начальник, сьогодні наче не в собі… — зауважив Юрек, шкірячи трохи попсовані зуби. 
     — А що? — схаменувся капітан. 
     — Мотор уже кілька хвилин працює, а я так і не знаю, куди їхати… 
     — А-а… Їдьмо додому, на Мокотів. Там почекаєш, а потім одвезеш мене в Палац культури. І на сьогодні — все. 
     Автомобіль рушив. За кілька секунд вони в’їхали на яскраво освітлений прямокутник площі імені Дзержинського. Юрек впевнено маневрував у густому потоці автомобілів, який перекочувався через перехрестя двох вулиць — траси Схід—Захід і Нової Маршалківської. Він щось говорив капітанові, але той не звертав уваги, бо в думках знову і знову розбирав окремі свідчення у справі, яку вчора йому передали. Ця справа ще в районному відділенні міліції дістала умовну назву “Веста” і потрапила до Завірюхи в основному закінчена. Коли прийняти версію самогубства, то все тут здається ясним мов день. Але річ у тому, що, як слушно зауважив прокурор, самогубство це… 
     — “Чудове самогубство”… 
     Лише ці два слова з усієї балаканини Юрека В’юна дійшли до свідомості капітана, проте й цього було досить, щоб він опам’ятався і схопив шофера за рукав: 
     — Що ти сказав? 
     — О, боже, пане начальник, якщо ви так хапатимете за руку, то ми вріжемось в який-небудь стовп! У мене чутливе серце… 
     — Ти казав про якесь самогубство? — добивався капітан. 
     — Авжеж, я казав про ту виставу, на яку ви йдете. Вона зветься “Чудове самогубство”. Детектив на дванадцять актів. Мені розповідав Пелка з оперативного відділу. 
     Капітан на мить замислився і раптом коротко сказав: 
     — Стоп! 
     “Варшава” заскрипіла гальмами і зупинилася так рвучко, що приватний фіат, який їхав позаду, тільки чудом не наскочив на неї. 
     — Я передумав. Не поїду на спектакль. Ось тобі квиток, і можеш піти сам, якщо маєш охоту дивитися детективи на сцені. А в мене їх досить у житті… 
     — Вам завжди щось спаде на думку… Але щодо спектаклю, то я не заперечую… Одразу ж вирушаю, як тільки вас одвезу. Наказ, хоч який він важкий, треба виконати, — вдавано зітхнув Юрек і рвонув з місця так, що прохожі, дивлячись на машину з голубим міліцейським ліхтарем, думали: “Знову щось трапилося!..” 
     Капітан скоса глянув на шофера: 
     — Тепер, мабуть, знаєш, куди їхати? 
     — Відомо куди — до професора! Глобус працює, пане начальник! 
     Капітан закурив і вже не обізвався жодним словом, аж доки машина не зупинилася перед сірим будинком на Сольцю. Подзвонив. У відповідь люто загавкав собака, потім двері відчинились і на порозі, тримаючи за ошийник чудову ельзаську вівчарку, з’явився літній чоловік. 
     — О! Яка приємна несподіванка! — щиро зрадів господар. — Сам Шерлок Холмс власною особою! Тор, привітайся! 
     Собака почав ластитися, лизати капітанові руки. 
     — Я не перешкодив тобі? — спитав Завірюха, знімаючи плащ і вішаючи його на вішалці. 
     — Перестань гратися в чемність і заходь до кімнати… Я зараз приготую каву… 
     Господар, чалапаючи стоптаними нічними капцями, зник за дверима кухні. Але за хвилину його пишна сива чуприна показалася в дверях: 
     — Якщо хочеш випити чогось міцнішого, то візьми пляшку в бібліотеці. Чарки там, де завжди… 
     Капітанові не хотілося пити; він витягнувся у кріслі і поглядом окинув добре знайому кімнату. Тор, позіхнувши, ліг на підлозі і поклав свою красиву морду на туфель гостя. 
     Попід стінами стояли стенди з книжками. Великий дубовий письмовий стіл був завалений паперами. На стільцях, шафі, на підвіконні купами лежали газети та журнали. Кілька картин і зелений диван доповнювали обстановку кімнати. Вже десять років Завірюха товаришував з професором Верхаром, і за всі ці роки нічого не змінилося в його квартирі. 
     На шафі лежав невеличкий шкіряний чемодан з багатьма наклейками закордонних готелів. Глянувши на нього, капітан усміхнувся — згадав, як почалась їхня дружба. Саме цей чемодан колись украли у професора в поїзді Варшава—Париж. Це й привело Верхара до міліції, де він уперше зустрівся з Завірюхою. Капітан ще раз усміхнувся, пригадавши подив і майже забобонний жах професора, коли, вислухавши скаргу, Завірюха одчинив сейф і, вказуючи на чемодан, який там лежав, запитав, чи це не про нього йдеться. 
     — Та ви — чарівник! — вигукнув тоді Верхар. 
     — Ні, я не чарівник. Просто вам повезло, професоре, і Саме з цим чемоданом сьогодні вночі спіймали злодія, якого ми давно шукаємо… Ваш чемодан явно не приніс йому щастя. 
     Зате приніс їм обом. Вони познайомилися, а згодом і подружили, почали зустрічатися, відвідувати один одного дома. Дружина Завірюхи теж полюбила цього самотнього, з сивіючою борідкою чоловіка, який умів говорити про надзвичайно складні і заплутані людські справи так просто, ніби він із своєї квартири на п’ятому поверсі краще бачив і людей, і ті пружини, що керують їхніми вчинками. 
     — Ось і кава… Твоя улюблена, з вершками… — сказав професор, несучи на пластмасовому підносі дві чашки та кофейник. Тор блимнув оком на свого хазяїна і легенько стукнув хвостом об підлогу. 
     — Ну, Тор, тікай звідси, — гукнув на нього Верхар, — дозволь капітанові сісти до столика… 
     Собака неохоче підвівся, одійшов на півметра і знову ліг. 
     — Тор дуже швидко старіє, — похитав головою професор, — стає дедалі неповоротким і лінивим… 
     — Е-е, обгодовуєш його, собаці просто хочеться спати… 
     — То само собою, але десять років таки позначилися на ньому. Пам’ятаєш, який він був забавний, коли в 1948 році ти приніс мені його на іменини? Вип’єш до кави чарку “Мандаринового”? 
     Завірюха мовчки стежив, як професор наливав у маленькі чарочки чудовий лікер. Минулі десять років позначились і на ньому. Професор постарів. У борідці і на скронях стало більше сивих ниточок. Тільки погляд лишився той самий — гострий, бистрий, щомиті готовий спалахнути саркастичними іскорками. “Чи набагато він старіший за мене? — подумав капітан. — Років на п’ятнадцять…” 
     Дивною була ця дружба психолога і “поліцейського”, як називав себе жартома Завірюха. їх розділяло все: вік, освіта, професія. Але обидва трималися разом, і коли, бувало, тиждень—другий не зустрічалися — їм чогось не вистачало. 
     — Скажи мені, — обізвався капітан, ведучи свою думку, — що нас, власне, єднає? Що ти, професор і науковець, знаходиш у товаристві поліцейського — “глини”, як нас називають злочинці? 
     Верхар підвів уже сивуваті брови, глянув на світло через апельсинову чарку і усміхнувся в вуса: 
     — Браво! Ти стаєш психологом. Це й є перший доказ того, що ти не звичайна “глина”. А втім, ти ніколи не грішив надмірною скромністю. Звідки ж тоді оця назва — “поліцейський” — в устах талановитого слідчого? 
     — Але ти не відповідаєш на запитання, професоре! Ухиляєшся від зізнань… — зауважив капітан, ковтнувши лікеру. 
     Верхар знову посміхнувся, дрібна сітка зморщок біля очей, закритих окулярами в роговій оправі, надала його обличчю добродушного і трохи іронічного виразу. 
     — Підозрюваний має право відмовитись од зізнань. Ти сам мене вчив… Ну, а якщо говорити серйозно, то, на мій погляд, наша дружба ґрунтується на тому, що ми доповнюємо один одного. Я, мені здається, вводжу тебе в ширший світ, даю тобі трохи життєвих і наукових узагальнень. З тобою в мою самотність вливається хвиля живих, справжніх людських справ, ти розповідаєш мені про заплутані людські долі і трагедії, які повинні цікавити кожного психолога. 
     Капітан любив, коли Верхар говорив про свою улюблену працю. Завірюха завжди мовчки слухав професора, але сьогодні вдруге повернувся до питання, яке виникло на початку розмови: 
     — І це все, що породило нашу дружбу? 
     — Звичайно, ні. Є п’є причини чисто емоціонального характеру. Напевно, ми подобаємось один одному, відчуваємо взаємну симпатію. Але ідо це на тебе сьогодні найшло? Ти що, хочеш, щоб я тобі освідчився? Чого так уперто аналізуєш нашу дружбу? Пий краще каву, бо прохолоне зовсім. 
     Професор Верхар не любив говорити про свої почуття. Ніколи не скаржився на самітність, хоч, мабуть, саме через неї він прив’язався до капітана. Якщо розмова торкалася цих питань, професор ставав різким, злосливим і швидко переходив на інше. Завірюха не здивувався, коли так трапилось і цього разу. 
     — Над чим тепер працюєш? — запитав Верхар, доливаючи собі кави. І одразу ж додав: — Звичайно, якщо це не таємниця… 
     — Ні, не таємниця. Навіть хочу з тобою порадитись. Бачиш, я займаюся справою, яку назвали криптонімом “Веста”. Вона майже закінчена, принаймні теоретично, тому я можу говорити про неї, але все-таки покладаюся на твоє вміння берегти таємницю. 
     — Цікавий криптонім, — усміхнувся Верхар. — “Веста” — це друге ім’я римської богині Гестії, покровительки домашнього затишку. Невже йдеться про крадіжку якихось старовинних речей? 
     Тепер засміявся Завірюха. 
     — Ручаюсь, що офіцер міліції, який назвав справу цим античним ім’ям, не мав на увазі достойної богині. Навряд, щоб він взагалі що-небудь чув про неї. 
     — А звідки ж узялася “Веста”? 
     — Це назва пістолета іспанського виробництва. “Веста”, калібр 7,65. 
     Професор витягнув губи трубкою і розуміюче кивнув головою. 
     — Ага, значить вбивство? 
     Капітан розвів руками і підвівся. Тор підняв голову, сонно стежачи за його рухами. 
     — Спочатку я розкажу тобі про висновки, до яких дійшов офіцері що вів перше слідство. Ні, насамперед ©пишу саму подію. Хоч, власне, тут треба говорити про два смертельні випадки, причиною яких був один і той же пістолет “Веста”. Кілька днів тому — а точніше в неділю — служниця Августа Рема відчинила вранці двері в спальню господаря і побачила там труп його дружини Вільгельміни. Огляд показав, що жінку застрелено з пістолета калібру 7,65. Через кілька годин після цього з готелю “Ексцельсіор” повідомили, що там у підвалі знайдено труп чоловіка, який виявився Августом Ремом. При ньому був пістолет “Веста”, калібр 7,65. Експертиза встановила, що обидві смертельні рани були завдані з однієї і тієї ж зброї. На зброї збереглися чіткі відбитки пальців Августа Рема. 
     Професор Верхар, приплющивши очі, слухав розповідь капітана. 
     — Значить, Рем, убив дружину і сам покінчив самогубством? Жах! 
     — Саме до такого висновку дійшов молодий офіцер, провівши слідство тільки в цьому напрямку. І, звичайно, дістав цілковите підтвердження своєї гіпотези. Так само охарактеризувала злочин і преса. 
     Професор Верхар на мить замислився. Капітан закурив. 
     — Справді, — першим обізвався господар, — страшна історія. Але скажи мені, які мотиви цього вбивства? Подружжя погано жило між собою? Чи, може, Рем був запальною людиною? Що це взагалі за люди? Адже просто так, через якусь дурницю ніхто не хапає револьвер і не вбиває когось і себе? 
     Капітан нетерпляче махнув рукою. 
     — Справа в тому, що й мотиви вбивства нібито ясні. У чоловіка знайдено кілька ніжних листів до дружини від якогось Теося. Правда, листи без конвертів і невідомо, звідки їх надіслано, але зміст не лишає сумнівів відносно того, що адресатом була дружина Рема. 
     — А цього Теося ви не знаєте? 
     — Ні. 
     — А що кажуть сусіди? 
     — Що Рем був начальником відділу в установі, яка займалася імпортом і розподілом точних механізмів. його поважали. Подружжя Рем жило дружно, хоч останнім часом між ними було кілька гострих суперечок — сусіди чули галас, — але з приводу чого — на жаль, ніхто не знає. 
     — Навіть служниця? 
     — Служниця приходила о восьмій годині, готувала обід і о четвертій ішла собі. Весь цей час Рем був на роботі. Пані Рем, на думку служниці, була останнім часом явно знервована і не раз плакала, коли гадала, що її ніхто не бачить. За день до смерті вона не витримала і розплакалась перед служницею. “Вероніко, Вероніко, які ви щасливі, що у вас нікого немає на світі! Життя таке страшне, коли доводиться тремтіти не тільки за себе”, — так нібито сказала вона служниці. 
     Верхар дивився через окуляри на Завірюху і спостерігав, як на молодому обличчі офіцера відбивалися різні почуття. Ось тепер воно стурбоване. 
     — Чого ж ти, власне, хочеш? — спитав нарешті професор. — Усе ясно, як день. 
     Завірюха тихенько просвистів кілька тактів якоїсь мелодії, кинув у попільничку цигарку і зітхнув: 
     — Бачиш, ця справа ясна і проста в загальних рисах, а в деталях заплутана і темна. Я не можу спокійно погодитися з висновками першого слідства. Саме на це звернув увагу прокурор, коли передавав мені справу. Взагалі я не довіряю надто ясним справам, де все одразу ж укладається в замкнутому колі причин, наслідків, мотивів і дій… У житті так не буває. 
     — Помиляєшся, — жваво ворухнувся у кріслі Верхар, — у житті всі справи саме такі, як ти кажеш, — замкнуті, повні, чіткі. Ніщо не відбувається випадково. Якщо ж усе-таки життя здається нам хаосом випадковостей, то це тому, що найчастіше ми бачимо лише видимі для всіх фрагменти подій, уривки їхніх причин і наслідків, а основа захована глибше. Коли б ми могли досягти цієї глибини, то виявилося б, що кожен уривок життя має повне причинне обґрунтування. Кожне твоє слідство — це своєрідне пірнання в темну глибину справжніх мотивів людських вчинків. Але буває, що справа зовсім проста. Вона лежить, як ти кажеш, на долоні і не викликає ніяких сумнівів. 
     — Згоден, — промовив Завірюха, уважно слухаючи професора. — але я ще не закінчив, тому твої висновки передчасні. Є ряд питань, на які перше слідство, обмануте “простотою” справи, не відповіло. Чому, наприклад, Рем, убивши дружину, обрав собі для самогубства таке незвичайне місце, як підвал готелю “Ексцельсіор”? Я не сказав тобі, що подружжя Рем жило на Новогродській вулиці, а готель, як ти знаєш, міститься на Празі? Чому Рем скористався з рідкого в Польщі пістолета “Веста”, хоч V нього був зовсім інший пістолет, який йому видали для самозахисту під час службових виїздів? 
     Верхар нахилився над Тором і деякий час гладив його коротку блискучу шерсть. Потім випростався і глянув на капітана: 
     — То в чому ж річ? Що ти підозріваєш? 
     — Боюсь висловлювати будь-які підозри. Просто хочу пірнути, як ти кажеш, вглиб і пошукати доказів та причин. Правду кажучи, я вже почав сьогодні це робити, допитуючи перших свідків. Але вибачай, — про те, що я довідався, не говоритиму. Це вже нове слідство. Розповім тоді, коли справа закінчиться. 
     — Ну звичайно. Скажи тільки, ти часом не помітив у попередньому слідстві таких фактів, які наштовхнули б тебе на думку, що тут не самогубство і вбивство, а просто вбивство? 
     — Зверни увагу, — жваво промовив капітан, — що ти сам висловив цю підозру на підставі фактів, про які я розповів! 
     — Друже мій, — усміхнувся Верхар, — я одразу відчув, чому ця справа не дає тобі спокою і куди ти ведеш. Кінець кінцем за десять років я дечого навчився від тебе. 
     — Може й справді я тільки переконую і себе й інших, що тут є щось нез’ясоване, якась темна підкладка під ясним і добре скроєним верхом. Але доки я остаточно не пересвідчуся, що помиляюсь… 
     — Який ти ще молодий, Романе, — сказав професор сумовито. — Але маєш рацію: життя доти чогось варте, доки ми живемо його справами, як це робиш ти… 
     Друзі деякий час мовчали. Верхар розчісував пальцями сивувату борідку, потім підвів ясно-сірі очі на капітана: 
     — Ну, а якщо це два окремі вбивства, то з якою метою? Вбивцю, звичайно, можна буде виявити лише наприкінці слідства. 
     Завірюха безпорадно розвів руками: 
     — Якби я знав мотиви злочину, то міг би досить точно сказати, хто злочинець. А я, розумієш, нічого певного не знаю. Мої передчуття і здогади мають для прокурора не більше значення, ніж сни забобонної жінки Ти питав про факти, які б спростовували наслідки попереднього слідства. На жаль, у мене їх немає. Принаймні, поки що. 
     — Чим же тепер ти займаєшся? 
     — Перевіряю результати першого слідства. Намагаюся знайти відповідь на запитання, що напрошуються самі собою, хоч їх чомусь обминув слідчий. Правда, я й не дивуюсь йому. Людина, яка веде одночасно кільканадцять справ, не може бути дуже чулою, особливо якщо все здається ясним. 
     Професор Верхар вилив у чашку решту кави і подав гостеві цукор. Було помітно, що він робив це, думаючи про справу “Веста”. Капітан не заважав приятелеві, йому вже не раз допомагали ці, на перший погляд, побіжні афористичні висловлювання психолога, який, маючи конкретні факти з життя, одразу шукав для них певних формул і теоретичних узагальнень. 
     — Звичайно, ти повинен бути готовим до того, що твої передчуття і здогади не справдяться, що тут просто вбивство через ревнощі, а потім самогубство вбивці, — почав після паузи професор. 
     — Я готовий, але мушу пересвідчитися, що це саме так, дістати незаперечні факти і докази, — вперто відповів Завірюха. 
     — Ревнощі часто призводять до злочину, та коли це не патологічний прояв ревнощів, який буває у нервовохворих, то вбивця мав би дуже, до нестями кохати особу, яку так жорстоко карає. Подружжя Рем довго жили разом? 
     — Понад тридцять років. Одружилися ще до війни. 
     — Гм, цікаво. Після тридцяти років спільного життя подружжя частіше нагадує спокійні, родючі ниви, ніж вулкани, що киплять лавою. Я б, наприклад, хотів мати точний психологічний портрет обох — і чоловіка й жінки. Злочин завжди повинен мати відповідні передумови в життєвих обставинах і насамперед у психіці злочинця. Якщо причиною вбивства були ревнощі, то в житті дружини Рема мають бути такі випадки і факти, які зумовили ревнощі чоловіка. Є, правда, Теось, його листи, але цього мало, ти повинен узнати все про інтимне життя пані Рем. Мало того, якщо навіть знайдуться докази її зради, то й тоді треба впевнитися, що Рем міг покарати за це на смерть. У житті далеко не кожен зраджений чоловік вбиває свою дружину, а потім себе. 
     Капітан непомітно усміхнувся. Він знав, що його приятель упереджено, з недовір’ям ставиться до жінок, але не сказав ані слова, щоб не заважати професорові висловлювати свої міркування. 
     — Я не поділяю думки, ніби люди народжуються злочинцями, ніби сама природа прирікає їх на злочини. Якщо не брати до уваги крайніх випадків, то, на мій погляд, чоловіки здебільшого нездатні на вбивство навіть тоді, коли їм завдадуть куди відчутнішої кривди, ніж зрада дружини. 
     — Здається, ти недооцінюєш ролі почуттів і сили ревнощів… 
     — Може й так, — кисло погодився професор. — Але ми говоримо не про ревнощі взагалі, а про конкретний випадок. І тут, вважаю, треба встановити, чи справді Рем був настільки запальним, щоб обмити кров’ю зраду своєї дружини. Але навіть тоді, коли виявиться, що Рем був деспотом, який легко піддавався приступам шаленого гніву, людиною мстивою, і в той же час ти впевнишся, що він дуже кохав свою дружину, у тебе ще не буде певності. 
     — Прокурора цікавлять тільки докази, що спираються на факти, — буркнув Завірюха, потираючи підборіддя, на якому вже відчував коротку щетину. 
     — Цілком правильно, але до фактів ти дійдеш тим легше, чим краще знатимеш психіку людей, яких стосуються ці факти, — пожвавішав професор, відчуваючи себе на улюбленому коньку. — Найкращий доказ цього — справа Рема. Маємо факт — очевидний і немаловажний: два трупи. Але знайти будь-які докази, не знаючи духовного світу учасників цієї кривавої драми, ти не можеш. Твій товариш саме тому так швидко закінчив слідство, що обмежився лише фактами і зв’язками, які існують між ними. А ти порівнюєш факти з психологічною закономірністю поведінки людей і сумніваєшся. Чому цей чоловік, убивши дружину на Новогродській, шукає куток, щоб покінчити життя самогубством, на Празі, до того ж у такому людному місці, як готель? Чому він, маючи службовий пістолет, вишукує для самогубств Інший, рідкісний пістолет “Веста”? Адже йому не потрібно було маскуватись і заплутувати сліди! Людина, яка діє в афекті, йде прямими стежками, що найшвидше ведуть до мети. Рем діяв немовби саме так, а проте йшов крутими стежками. Оце і є та темна підкладка ясної справи, яка не дає тобі спокою. Образно кажучи: верх, який ми знаємо, не відповідає психологічній підкладці, правда? 
     Капітан кивнув головою. Слова професора, як завжди, допомагали йому формулювати власні думки, визначати підозри і передчуття. 
      2 
     Щоб встигнути на восьму до міського управління міліції, Завірюха повинен був вставати о пів на сьому ранку. В його невеликій двокімнатній квартирі на Мокотові день розпочинався настирливим дзвоником будильника. Починався день завжди в один і той же час, але ніколи не можна було сказати, коли він закінчиться. І якби капітана запитали, про що він найбільше мріє, той не вагаючись відповів би: виспатись, досхочу виспатись. Дружина бачила його лише протягом кількох вечірніх годин. Та й у цей час капітан обов’язково годину читав. 
     “Я приходжу до висновку, — сказала Марія Завірюха через рік після одруження, — що слідчі офіцери не повинні одружуватися. Навіщо вам жінки, яких ви майже ніколи не бачите?” 
     Капітанові завдавали болю ці слушні слова, але що він міг відповісти? Втішав дружину, що ось закінчить іще одну важливу справу, а потім уже приходитиме додому вчасно. Марія спочатку вірила, обманювала себе надією, але закінчувалася одна справа, а натомість з’являлося три нових, і молода жінка кінець кінцем зрозуміла: вона мусить погодитися з тим, що її життя з чоловіком буде завжди подібне до життя на фронті. Отож вона повністю присвятила себе вихованню двох синів, терпляче ждучи неділі — того єдиного дня, коли чоловік був цілком у її розпорядженні, якщо, звичайно, йому не доводилося в цей час чергувати або несподівано виїжджати за місто. 
     — Коли повернешся? — запитала Марія чоловіка на другий день після його розмови з Верхаром, на ходу впихаючи йому до кишені плаща пакуночок з другим сніданком. 
     — Важко сказати, Маріє… — відповів капітан, як завжди відчуваючи перед нею провину. — В усякому разі постараюся якнайшвидше… 
     — Тільки благаю, подзвони мені, якщо тобі доведеться затриматися, — просила дружина, добре знаючи, що означають слова “повернутися якнайшвидше”. 
     — Добре, добре… Звичайно, подзвоню, — відповів Завірюха, цілуючи її в щоку. 
     Марія стояла в передпокої біля прочинених дверей, аж поки на сходах не стихли його кроки. Потім, як і щодня, перейшла на кухню — звідки через вікно було видно машину, що чекала на капітана. Жінка бачила, як він вибіг з воріт, як з машини вистрибнув Юрек В’юн, якось дивно вітаючи начальника, — чи то прикладаючи руку до кашкета, чи піднімаючи його, ніби капелюх. Чоловік сів у машину, глянув угору і помахав рукою. 
     “Варшава” рушила з місця. Пані Завірюха непомітно перехрестила її. Ромек не вірує в бога, та й вона теж, але цей малесенький хрестик ніколи не завадить. Хто знає, що Ромека чекає сьогодні? Молоде, не дуже вродливе, але миле обличчя Марії посмутніло. Інші жінки відправляють своїх чоловіків на роботу, ніби по хліб до булочної, а вона щодня прощається з ним, наче з солдатом, який іде в атаку. А проте вона не проміняла б свого Романа ні на кого іншого в світі! 
     — Мамо! — долетів з сусідньої кімнати плаксивий хлопчачий голос. — Янек б’ється! 
     — Якщо “б’ється”, то тобі не болить… — почувся штучний бас старшого сина. 
     Марія зітхнула. Для неї теж почався новий звичайний день… 
    *** — Так от, розумієте, пане начальник, — вів далі Юрек, лавіруючи своєю “Варшавою” поміж автомобілями, — ця жіночка розважалася з тим піжоном, а її старий був таким недотепою, що нічого не помічав. 
     — Стривай, стривай, яка жіночка, з яким піжоном? — запитав капітан: неуважно слухаючи шофера, він не вловив змісту вчорашньої вистави. 
     — Ну та, про яку я розповідав, — пояснив Юрек, спритно обминаючи великий грузовик, що забарикадував вузьку Мокотівську вулицю. 
     — Ну й що було далі? 
     — А далі ця жіночка надумала зжити із світу свого старого. Якось приходить вона до того піжона і каже, що старого вже нема. Під час невеличкого родинного непорозуміння вона подряпала йому череп кулею з пістолета. 
     — Значить, застрелила? — перепитав капітан. 
     — Авжеж. А той їй відповідає, що то небезпечно, бо за це міліція посадить її до буцегарні. Тоді нікчемна баба посилає його до свого родинного гнізда, зробити з старого самогубця… 
     — А-а, значить, він повинен був створити враження самогубства? — Завірюха почав слухати уважніше. — А далі що? 
     — Далі, пане начальник, був Содом і Гоморра, або, просто кажучи, страшенна плутанина. Коли на сцену вийшов пан начальник… 
     — Я? 
     — Та ні, не ви, інший начальник, ще з імперіалістичної поліції… Отоді й почалася свистопляска… Виявилося, що жіночка не до смерті прибила свого старого, а зробив це той недотепа, її піжон… 
     — Нічого не розумію. Вона ж сказала… 
     — Вона-то сказала! Мало що люди балакають! Її покоївка говорила тому, що в рукавичках… 
     — Зажди! Слово честі, нічого не розумію! Що за покоївка? Кому вона говорила? 
     — Покоївка? — невдоволено перепитав Юрек і ласкаво пояснив: — Та це ж імперіалістична домашня допомога в білому фартушку… В цілому нічого собі дівонька. А той, у рукавичках, то ваш колега за фахом, тільки закордонний… 
     Завірюха примирливо знизав плечима: 
     — Ну, то й що казала та імперіалістична домашня допомога закордонному начальникові? 
     — Казала, що вона нічого не чула й нікого не бачила. 
     Капітан відчував, що в нього уривається терпець. 
     — А насправді бачила когось? Кажи ясніше, бо ми й до управління доїдемо, а ти так і не встигнеш нічого розповісти. Якого дідька ти так плутаєш? 
     — Я плутаю? Виходить, це я винен, що та спритна жіночка морочила голову всім. Та й не п’ять хвилин, як я вам, а добрі дві години, поки йшла вистава. 
     — То хто ж, кінець кінцем, убив і чому? 
     — Я ж вам казав: убив той піжон, що був з нею. Але, правду кажучи, і він не винен. Забив, бо не хотів, щоб старий почастував його свинцем із свого пістолета. А здоров’я старого дозволяло це зробити, хоч жіночка твердила інше. Бачите, вітрогонка звела їх, як півнів, і влаштувала собі справжній “театр” — нехай, мовляв, стрибнуть один на одного з пістолетами, побачимо, хто швидше і влучніше стріляє. Ну і виявилося, що швидше стріляє молодий. Нічого дивного, він здоровий парубійко. 
     — І потім цей парубійко, намагаючись уникнути відповідальності, зробив так, щоб подумали, ніби старий покінчив життя самогубством? — перепитав капітан. 
     — Так і було, — підтвердив Юрек В’юн, хвацько під’їжджаючи до управління міліції. 
      3 
     — Що нового? — спитав Завірюха секретаря-друкарку, яка саме закладала в машинку перший за цей день аркуш паперу. 
     — Якась жінка до вас, каже, що ви її викликали на восьму. 
     — А-а, добре. Хай почекає. 
     Капітан зайшов до своєї кімнати, відімкнув великий сейф і вийняв картонну папку, на якій товстими літерами було написано: “Веста”. Поклавши папку на стіл, Завірюха взяв записну книжку і перевірив, що йому сьогодні треба зробити. На восьму годину він викликав Вероніку Галку — колишню домашню робітницю Ремів. її можна було прийняти негайно, але капітан з досвіду знав, що година очікування у приймальній слідчого іноді непогано впливає на свідка: той нервує, намагаючись догадатися, чого від нього хочуть, і стає більш схильним до свідчень. 
     Тому Завірюха не поспішаючи вийняв з кишені дві пачки сигарет, запальничку, мундштук. Старанно розклавши усе на письмовому столі, почав читати мате ріали попереднього слідства. Переглянув протоколи до питу начальників і товаришів Рема з Бюро імпорту точних приладів. Капітан хотів виловити з цих матеріалів те, що проливало світло на “психологічний образ” самогубця чи, можливо, жертви вбивства. Август Рем був серйозним фахівцем, якого цінували: з п’ятдесяти п’яти років свого життя двадцять п’ять він присвятив праці в різних торговельних установах, спеціалізуючись у торгівлі з закордоном мікроскопами, годинниками, фотоапаратами, спеціальним медичним обладнанням. “Це був солідний і відповідальний працівник”. “Рем був поважний, завжди дбав про свою репутацію і добре ім’я”. “Усі товариші і начальство поважали його”. “Дехто ставився до нього недоброзичливо, бо він ніколи не приховував своїх думок і сміливо виступав проти неправильних розпоряджень та наказів”. “Впевнившись у слушності і необхідності чогось, він умів добиватися цього, незважаючи на труднощі, на те, чи всім людям це подобалося”. “Навіть ті, хто недолюблював його, не заперечують, що основною рисою Рема була чесність і вірність принципам”. “Що б там не казали про Рема, але одного не можна не визнати: він мав чисті руки і ненавидів зло”… Виписавши з учорашніх протоколів останнє речення, капітан у дужках відзначив: “Свідок був підвладним Рема і нарікав на його деспотизм та суворість”. 
     Але цього було мало. Це ще не був духовний портрет Рема, а тільки його ескіз, в якому виділялися дві риси характеру — правдивість і чесність, — поєднані з громадянською сміливістю. 
     “Що ж, треба шукати, — думав капітан, стежачи за хмаркою диму, яка повільно пливла вгору, — правдива і чесна людина за деяких обставин теж може вчинити злочин. З цього погляду я не такий оптиміст, як Верхар. Тим більше, що той, хто так фанатично любить правду і чесність, може болісно відчути зраду і брехню найближчої людини. Це може навіть свідчити на користь прийнятої версії вбивства і самогубства. Але ж немає таких людей, духовний образ яких складався б тільки з двох рис. У Рема напевно був складніший характері ніж його намалювали товариші по роботі. Нічого дивного — на роботі звертають увагу здебільшого тільки на деякі риси людини. Для торговців, наприклад, не мають значення світогляд, почуття товаришів, їхні реагування на всякі невдачі, не зв’язані з торгівлею”. 
     Всі ці відомості повинні дати люди, які ближче знали Рема поза роботою, от хоча б Вероніка Галка, що жде в приймальній. Капітан глянув на годинник: пів на дев’яту. Може ще почекати. І він знову заглибився в папери. Тепер почав вивчати протокол огляду і розтину тіла. 
     Передусім подивився на підпис лікаря судової медицини. Задоволено кивнув головою: доктор Калюжний — старий практик і дуже скрупульозний експерт. 
     Капітан перечитував протокол, час від часу кидаючи погляд на фотографії Августа Рема, прилучені до справи: велика голова, високий лоб, волосся вже торкнулася сивина. На правій скроні виднівся невеличкий отвір від кулі. Капітан уважно придивлявся, але не помітив ні слідів обпалення, ні чорних крапинок від пороху, який потрапляє під шкіру при пострілі з близької відстані або впритул. Це було записано і в протоколі. 
     Завірюха неспокійно засовався на стільці. Здавалося, він схопився за якусь ниточку доказу. Ні, знову розчарування! Перегорнувши сторінку протоколу, Завірюха прочитав, що під час огляду під шкірою трохи далі від рани виявлено поодинокі зернятка спаленого пороху. 
     Капітан відклав протокол і взяв документи, які стосувалися огляду і розтину тіла Вільгельміни Рем. Це була ще молода жінка, обличчя якої навіть після смерті виражало доброту і розум. І тут причина смерті не лишала ніяких сумнівів. Капітана вразив трагічний збіг обставин: куля так само, як і у Рема, застряла в другій півкулі мозку. Завірюха порівняв тексти обох протоколів. Так, поранення Рема та його дружини були майже ідентичні. Навіть кут нахилу каналу кулі в обох випадках був майже однаковий. А що як… Ні, ні, це ще не доказ, навіть не підозра, Завірюха тільки відчув: тут є щось таке, чого він ще не вмів назвати і навіть уявити, але що може виявитись дуже важливим для слідства. 
     Прочинилися двері, і в кімнату заглянула секретарка. 
     — Пане капітан, ця жінка нервує. 
     Завірюха нетерпляче махнув рукою: 
     — Нехай почекає. 
     Секретарка ворухнула бровами, ніби говорячи: “Що ж, це ваша справа, ви тут вирішуєте”, і вже хотіла зачинити двері, коли Завірюха раптом затримав її: 
     — Пані Ірено! 
     — Слухаю… 
     Але капітан мовчав. Напружено про щось думаючи, він зовсім не звертав уваги на секретарку. Може, їй тільки причулося? 
     — Я ще потрібна вам, пане капітан? — нагадала жінка про себе. 
     — Так… Одну хвилиночку… 
     Завірюха підійшов до письмового стола і заглянув у протоколи лікарського огляду. 
     — Я хотів запитати, який у вас зріст? — несподівано звернувся він. 
     — Ну, знаєте!.. — образилася та. — У мене стільки роботи, а вам жарти! 
     — Ні, ні, я не жартую. Це дуже важливо. Справді, який у вас зріст? — Капітан дивився на секретарку так, наче від її зросту залежало його щастя. 
     Секретарка знизала плечима. 
     — Метр сімдесят два… 
     — Чудово. Не ображайтесь, я хочу зробити один експеримент. 
     Жінка здивовано стежила, як Завірюха вийняв з кобури пістолет, спритно витягнув з нього обойму, уважно перевірив, чи не лишився патрон у дулі, і поставив пістолет на запобіжник. 
     — Не бійтеся, мені треба уточнити одну річ, — немовби вибачаючись, усміхнувся він до враженої секретарки. 
     — Я не боюсь, тільки нічого не розумію… 
     — Одну хвилиночку… Станьте, будь ласка, отут, біля вікна. Так, добре… А тепер дозвольте мені спрямувати пістолет вам у голову. Можна? Він не заряджений, гарантую, що нічого не станеться. 
     — А це обов’язково? Мені дуже неприємно. Завірюха знову посміхнувся, вибачаючись. 
     — Знаю, що неприємно. І я, звичайно, не маю права вимагати цього від вас, я тільки прошу. На п’ять хвилин. Розумієте, вбито жінку. Така на зріст, як ви. А гаданий вбивця був майже такий, як я. От мені й хочеться перевірити, як убивця мав тримати пістолет. 
     — А це допоможе вам викрити злочинця? 
     — Можливо. 
     — Ну, гаразд. Я заплющу очі. 
     Капітан спрямував пістолет приблизно під таким кутом, який був зафіксований на фотознімках судової мед-експертизи, і раптом завмер приголомшений. В голові гарячково мчали обривки думок, припущень, висновків. Так, помилки не було. Точні виміри — він сьогодні ж доручить експертизі зробити їх — можуть виявити різницю на якісь там міліметри, але основний факт не викликав ніяких сумнівів. 
     — Уже?.. — спитала друкарка. 
     — Готово! — бадьоро відповів Завірюха. — Все! Дякую вам. 
     Друкарка поправила зачіску, з гідністю кивнула головою і вийшла, думаючи про те, чого тільки не доводиться робити людині, працюючи в міліції. 
     А капітан, як тільки друкарка вийшла, кинув пістолет на стіл, впав у крісло, обхопивши голову руками. 
     “Спокійно, спокійно… — у думці говорив він сам собі. — Тільки не гарячкувати!” 
     Що, власне, він встановив? Простий експеримент показав, що вбивця, коли він був такий на зріст, як Август Рем і стріляв з півметрової відстані, мусив тримати руку з пістолетом біля нижнього ребра. Це незручно і неприродно. В такому положенні зовсім неможливо прицілитись. 
     Та чи це доказ? Ні. Адже дружина Рема могла стояти на сходах або на табуретці. Рем теж міг стріляти з якогось незвичайного положення, наприклад стоячи навколішки або лежачи біля дружини. А проте це був той пункт, за який міг вхопитися капітан. Завірюха розумів, що такий доказ не витримав би вогню критики захисника, але важливо, що він знайшов перший доказ на користь своїх припущень. Якби пощастило довести, що Вільгельміна Рем під час вбивства стояла і вбивця стріляв теж стоячи! Тоді можна було б навіть визначити приблизно зріст убивці… 
     “Ох, якби, якби!..” — капітан вилаяв себе в душі і знову схилився над документами. 
     Було вже майже дев’ять годин, коли його увагу при вернув запис у протоколі медичної експертизи: “Тіло після смерті повністю задубіло від голови до ніг”. Це про Рема. А ось про його дружину: “Посмертне задубіння помітно у м’язах голови, шиї і верхніх кінцівках”. 
     Вражений капітан рвучко випростався. Це ж сенсація! Та ще й яка. Але невже такий досвідчений лікар, як доктор Калюжний, міг не звернути уваги на разючу розбіжність у протоколах? Завірюха квапливо перегорнув сторінки другого протоколу і глянув на підпис: доктор Вінценті Чернік. Усе стало зрозуміло. Трупи знайдено в різних місцях, на території різних районів і в різний час, тому й оглядали їх, а згодом робили розтин різні лікарі. 
     Капітан зняв телефонну трубку: 
     — З’єднайте мене, будь ласка, з інститутом судової медицини… Доктора Калюжного прошу. Хто питає? Роман Завірюха, слідчий міського управління міліції. 
     Він домовився зустрітися з лікарем о п’ятій годині дня в інституті судової медицини. Потім згадав, що в приймальні чекає свідок, і попросив секретарку ввести Вероніку Галку. 
      4 
     Вероніка Галка була вже немолода з спотвореним віспою грубим обличчям і товстими випнутими вперед губами. 
     Завірюха запросив її сісти. Жінка сіла, пильно дивлячись на письмовий стіл. Капітан простежив за її поглядом і мало не вилаявся: на столі грізно чорнів забутий пістолет. Завірюха сховав його в шухляду. 
     — Це з нього вбито мою господиню? — спитала Галка, перевівши погляд на капітана. 
     — Ні, не з нього, але з подібного. 
     — У хазяїна був такий самий дома, — сказала вона і жалісно похитала головою. — Тому я й думала, що це той самий. 
     — Вашу господиню вбито з іншого пістолета. А ви часто бачили пістолет пана Рема? — поцікавився Завірюха. 
     — Часто не часто, але кілька разів бачила. Пан Рем-після кожної подорожі чистив його і змазував… Хто б міг тоді припустити, що пан Рем… — вона витерла рукою очі, хоч капітан і не помітив сліз. 
     — Ви довго працювали у Ремів? 
     — Недовго. На різдво буде три роки. 
     — Ну і як вам працювалось? Хазяї були добрі? 
     Знову той самий жест — витерла сльози, яких не було, а потім відповіла без ніякого почуття: 
     — Господиня була дуже добра. Справедлива, доброзичлива, не капризна. 
     — А хазяїн? — швидко спитав капітан. 
     — Хазяїн… — Галка трохи завагалася. — Хазяїн теж був добрий. Для мене був добрий, може, тому, що я рідко бачила його. Коли він повертався з роботи, мене вже не було, а коли я приходила, то не було його. Я не жила у Ремів, а тільки приходила працювати. Ні, не можу сказати нічого поганого про пана Рема. Не хотіла й вірити, як почали говорити, що то він… — голос її затремтів — можливо, жінка згадала той страшний ранок, коли в спальні побачила труп своєї господині — і Галка замовкла. 
     Завірюха не спускав з неї очей: тепер було найважливіше не пропустити жодного відтінку в голосі свідка, жодного несподіваного здригання м’язів на її обличчі. 
     — А до своєї дружини Рем теж був добрий? 
     — По-моєму, так. Але тепер, коли все це сталося, я вже й не знаю, що думати. У них була розкішна квартира, пан Рем мав багато грошей, їздив на автомобілі — чого ж йому ще не вистачало? 
     — А звідки ви знаєте, що в нього було багато грошей? 
     — Бо домашня робітниця завжди бачить — оглядають хазяї кожен злотий, перш ніж дадуть його на витрати, чи, може, мають більший розмах… — Галка подивилася на капітана так, ніби дивувалася, що той не розуміє такої простої речі. 
     — А часто в Ремів бували гості? 
     — Ні, гості бували рідко. 
     — Але ж на іменини господаря чи господині хтось приходив? 
     Вероніка заперечливо похитала головою, і на її втомленому обличчі з’явився вираз бридливості. 
     — Мої господарі не відзначали іменин, а тільки дні народження. Бачите, вони були не католики… Але добрі люди, — квапливо застерегла вона. 
     — А яку ж релігію Рем визнавав? 
     Ця тема не мала ніякого значення для слідства, але капітан спеціально розвивав її, знаючи, що вона близька жінці. І не помилився. Вероніка Галка пожвавішала, почала раптом говорити багато й швидко. 
     — Бачите, все було так. Поступивши на роботу до Ремів, я одразу помітила, що тут щось не гаразд. Ані ікони тобі в квартирі, ані хрестика… Я принесла свій образок і повісила в кухні: нехай хоч там, де я працюю, буде по-християнськи. Правда ж? 
     Завірюха мовчки кивнув головою, і заохочена жінка торохкотіла далі: 
     — Я повісила ту ікону, і кілька днів ні господин, ні господиня її не помічали. Але якось у неділю пан Рем — у неділю він любив поспати — приходить на кухню по гарячу воду для гоління і бачить: висить образок. “Хто це повісив?” — запитує. “А я!” — відповідаю і дивлюся йому прямо в очі. Він якось так зморщився, похитав головою, потім засміявся та й каже: “Я бачу, Вероніко, що ви заводите тут свої порядки. Відносно кухні — згода, але в моїй кімнаті і в спальні, будь ласка, не прикрашайте стін”. Ну то я сказала, що мені досить, коли кухня буде прикрашена, але, по-моєму, у квартирі, де живуть католики, має бути все по-католицьки. Так я йому все й вилила, пане інспектор. 
     — Ну, а він що? — спитав Завірюха, усе ще не втрачаючи надії щось виловити з цієї балаканини. 
     — А він каже: “Я не католик”, і виходить з кухні. Єзус-Маріє, коли він отаке сказав, то я думала, що мене облили окропом. Зразу ж після обіду пішла до хазяйки, мовляв, я людина віруюча і хочу знати, що означають слова пана Рема. Пані якось зашарілася й каже: “Ми не католики, а протестанти, та зрештою це не має значення”, “Як кому, — відповіла я. — Для мене це важливо”. І все-таки, як бачите, я лишилася, бо протестант це теж християнин, хоч і гірший. 
     Сорок п’ять хвилин Вероніка Галка заливала капітана потоком слів, з яких більшість не становила для нього ніякої вартості, але час від часу в цьому потоці дрібниць і своєрідних філософських міркувань траплялося дещо важливе для його підозрінь і припущень. Тоді капітан занотовував на аркушику одне речення або лише кілька слів: “Постійні гості: начальник, лисий, товстий, в окулярах; якийсь “елегентний” пан, сивий, їздить власним автомобілем, сестра Вільгельміни, неодружена, живе в Лодзі і чимось торгує”. 
     На іншому аркуші капітан записав: “Прослухати стрічку магнітофона”. Він зробив цей запис тоді, коли Вероніка розповідала про “грамофон, на якому можна так зробити, що людина чує навіть саму себе”, і яким буцімто часто любила гратись Ремова. 
     З розповіді Вероніки поступово вимальовувалися картини буденного життя Ремів. Воно було добре відрегульоване, як хороший годинник. Рем щоденно точно о пів на восьму йшов на роботу і повертався о п’ятій або шостій годині вечора. Що він робив протягом цього часу — Вероніка Галка, звичайно, не знала. Зате добре знала і точно змалювала життя Ремової: різні домашні справи, покупки, зустрічі з кравчинею і кількома подругами, “забави” з магнітофоном. Раз на місяць господарі ходили в театр, раз на тиждень дивилися фільм по телевізору. 
     — Пан Рем був такий точний, — розповідала Вероніка, — що коли протягом тижня по телевізору передавали два цікаві фільми, то він наказував дружині вибирати один, який би вони дивилися разом. “Я не для того купив телевізор, щоб він крав у мене кожну вільну хвилину”, — цитувала свого чоловіка пані Рем, скаржачись на нього робітниці. 
     — Видно, у пана Рема було дуже багато роботи, — сказав Завірюха. 
     — Ой, було, було, — зітхнула Вероніка. — Покійниця не раз і не два нарікала, що, повернувшись додому, чоловік ще працює до пізньої ночі; а вона через кухню та його сорочки світу божого не бачить… 
     — А що він робив ночами? 
     — Того я не знаю, — знизала плечима Галка. — Але вранці я разом з хазяйкою часто ховала в сейф, який стоїть у кабінеті пана, величезні аркуші паперу з різними цифрами і написами. А недокурків після такої ночі, кажу вам, зо три дюжини лежало в попільничці. Бо треба визнати: на підлогу пан Рем ніколи попелу не струшував — такий акуратний був… 
     На аркушику Завірюхи з’явився новий запис: “Документи в сейфі”. Минали хвилини, чверті години. Капітан відчував, що вже стомився. Необхідність пильно стежити за словами Вероніки, старанне виловлювання того, що могло згодитися для слідства, непомітне спрямування потоку її красномовства на справи, які становили інтерес — усе це дуже стомлювало. Розмова з Веронікою Галкою триває ось уже півтори години. Капітан зітхнув: лише півтори години! Попереду ще два свідки, консультація з доктором Калюжним, а він уже так стомився, наче молотив. Завірюха вирішив закінчити допит. 
     — Ви пам’ятаєте ті слова, які пані Рем сказала вам незадовго до смерті? 
     Вероніка часто закліпала безбарвними віями і якось напівсвідомо спитала: 
     — Про що? 
     Капітан зрозумів, що своїм запитанням перервав її розповідь, якої за власними думками просто не чув. 
     — Вибачте, про що ви тільки-но говорили? 
     — Я розповідала про того маляра, який на минулому тижні хотів нас обікрасти. 
     Завірюха ще раз переконався, що в розповіді свідків не можна нічого пропускати. Лише кілька секунд, протягом яких він піддався втомі, послабив увагу до розповіді свідка — і ось уже пропущено факт, що міг бути дуже важливим. Капітан попросив Галку повторити цю історію. Виявилося, що за кілька днів до трагедії до Ремів приходив якийсь чоловік і просив грошей — його нібито випустили з в’язниці, і він не мав за що доїхати додому, у Вроцлав. 
     — Ви пам’ятаєте, який він був? — швидко запитав капітан, готуючись записувати. 
     — А чого б мені не пам’ятати? — трохи хвалькувато відповіла Вероніка. — Він був худий, чорнявий, невисокий на зріст, у старій зеленій куртці, на ногах — спортивні тапочки, йому років тридцять, може, тридцять п’ять. 
     — А якихось особливих прикмет у нього ви не помітили? 
     Вероніка нерозуміюче дивилася на капітана. 
     — Може, в нього була бородавка на обличчі, вусики або щось таке інше? 
     Жінка задумливо похитала головою. Ні, нічого такого вона не помітила. 
     — Тільки руки у нього чорні, натруджені. Мені аж дивно було — чоловік сидів у тюрмі, нічого не робив, а руки в нього наче в коваля. 
     — Ну, гаразд, а що було далі? — поцікавився Завірюха, занотувавши опис незнайомця. 
     — Той чоловік прийшов близько десятої ранку. Пані Рем звеліла нагодувати його. Він їв і в той же час розглядав кухню, потім голосно зауважив у присутності пані Рем, що міг би пофарбувати кухню і таким чином заробив би собі на квиток до Вроцлава, не треба було б жебрачити. Пані Рем зраділа, бо кухню й справді треба було викрасити заново, а з майстрами тепер нелегко. Вона запропонувала пофарбувати олійною фарбою ще й вікна в кімнаті і кабінеті пана. 
     — А після сніданку, — закінчила Вероніка свою розповідь, точність якої вже не дратувала капітана, — той франт почав моїм кравецьким сантиметром вимірювати стіни в кухні, потім вікна в кабінеті — йому, бачите, треба було знати, скільки квадратних метрів доведеться фарбувати. 
     — А біля нього в цей час хтось був? 
     — Господиня мала приміряти нову сукню — така біла в червоних квітах, із складками ззаду, її принесла кравчиня; а я наглядала за ним час від часу, бо мусила приготувати все, щоб варити обід… 
     — Ви не помітили нічого підозрілого у його поведінці? 
     — Ні, не помітила. Тільки один раз, коли я заглянула в кабінет, він нишпорив біля сейфа. Побачивши мене, сказав, що варто було б і цей сейф пофарбувати, бо стара фарба вже облізла. А я відповіла, що то справа пані, а не його, і вийшла на кухню. 
     — Гаразд. А що було потім? 
     — Нічого не було. Поміряв, поміряв і каже, що йому потрібно п’ятдесят злотих на фарбу та клей. Господиня дала ті гроші, і він пішов. 
     — І більше не повернувся, — догадався капітан. 
     — Ні, за годину повернувся. Приніс жерстяну коробку з чимось і попросив хазяйку дати йому ще сто злотих на емаль для вікон. Одержав гроші, пішов і тоді вже більше не повернувся. А та коробка, мабуть, і досі стоїть у ванній. 
     Завірюха замислено пощипував пальцями нижню губу. Вся ця історія скидається на звичайне видурювання грошей. Таке трапляється. І якби через кілька днів після цього в домі не знайшли труп, то не варто було б цим і займатись. 
     — А чому ви спочатку сказали, що той маляр хотів обікрасти Ремів? — раптом спитав капітан. — Адже з вашої розповіді цього зовсім не видно… 
     Вероніка зробила хитру міну. 
     — Я одразу сказала, що то злодій. А хазяйка не вірила. І повірила тільки тоді, коли я показала їй вікна: вимірюючи, маляр повідмикав усі защіпки. А квартира на першому поверсі, влізти неважко. 
     — Ви казали про це офіцерові, який раніше вів слідство? — запитав капітан, пригадавши, що в протоколах нічого не було сказано про цю пригоду з невідомим маляром. 
     — Ні, не казала, — знизала плечима Вероніка. 
     — Чому? 
     — Тому що він не питав про це. Взагалі той офіцер розмовляв зі мною хвилин п’ятнадцять, безперервно повторяв, дивлячись на годинник: “То вже все, що ви знаєте про цю справу?” Я подумала, що він, можливо, кудись поспішає, і сказала, що то вже все… Ви — зовсім інша справа: порозмовляли як з людиною і ні разу не глянули на годинник… 
     — Тепер ви живете в Мінську? — упевнився капітан, відкладаючи олівець. 
     — Авжеж, я повернулась додому, що ж мені лишалося діяти — з роботою тепер не легко. Правда, абияку роботу знайти можна, але я хочу, щоб і дім порядний і люди були чесні, віруючі. А тепер люди не бояться бога. 
     — Гаразд, може, ми ще побачимось. Викличу вас, якщо будете потрібні, — перебив її Завірюха. — Поки що до побачення. Спасибі вам. 
     — А підписувати нічого не треба? — здивувалась Вероніка, яка. з попереднього знала всі формальності допиту. 
     — На цей раз нічого, — усміхнувся на її запопадливість капітан. — Може, тоді, коли знову побачимось… — І він непомітно вимкнув магнітофон, вмонтований у письмовий стіл. 
      5 
     — Звичайно, я пам’ятаю розтин трупа Августа Рема, — відповів на запитання капітана доктор Калюжний, низький на зріст чоловік з обличчям, геть зораним дрібними зморшками, але ще жвавий і рухливий, хоч йому, напевно, вже під шістдесят. 
     Розмова відбувалася в кабінеті доктора, заставленому шафами, в яких виднілися скляні банки з усякими препаратами. На плоских стендах були розміщені різноманітні предмети, використані в різний час злочинцями як знаряддя вбивства. 
     — А чи ви, докторе, знаєте результати огляду і розтину тіла Вільгельміни Рем? — спитав Завірюха. 
     — Ні, не знаю. Бачите, розтин трупів зроблено в різних місцях, цілком ізольовано. — Калюжний глянув на капітана з-за товстого скла окулярів своїми чорними, пильними очима: — Виплило щось нове? 
     Завірюха нерішуче похитав головою: 
     — Ще нічого не виплило, але, може, випливе, якщо ви, докторе, допоможете мені. — Капітан відкрив портфель і вийняв протоколи. — Я прочитаю вам одну річ, але спочатку хотів би з вами порадитись. 
     — Прошу, — доктор Калюжний сів, підібгав під себе одну ногу, зручно вмощуючись на ній, мов на подушці. Легенька посмішка майнула на стомленому обличчі Завірюхи: всі знали ахіллесову п’яту доктора — він страшенно переживав за свій низький зріст і завжди використовував будь-яку можливість, щоб стати вищим хоч на кілька сантиметрів. 
     — Скажіть, будь ласка, через який час після смерті тіло дубіє? 
     Доктор Калюжний кинув на капітана короткий, гострий погляд. 
     — Це ви повинні знати з курсу криміналістики! 
     — В загальних рисах я, звичайно, знаю, але мені треба почути це від людини, яка може говорити на підставі численних спостережень, а не тільки книжкових даних… 
     Доктор Калюжний хвилинку подумав і почав голосом досвідченого викладача: 
     — Посмертне задубіння у дорослої людини настає через півтори—три години після смерті. Починається воно з верхнього кінця тіла — точніше, від м’язів щелепи — і поступово поширюється вниз. Через шість—вісім годин охоплює все тіло. Але в практиці бувають значні відхилення від норми. Багато що залежить від умов, у яких перебував труп, від розвитку м’язів і т. д. — Калюжний вичікувально глянув на капітана, ніби запитуючи: ну як, цього досить? 
     Тим часом Завірюха відшукав у документах підкреслені місця і голосно прочитав: 
     — “Тіло після смерті повністю задубіло від голови до ніг”. “Посмертне задубіння помітно у м’язах голови, шиї і верхніх кінцівках”. Який висновок можна зробити з цих двох записів, докторе? 
     Доктор Калюжний деякий час помовчав, нарешті по волі сказав: 
     — Якщо хочете від мене письмового висновку, то я, звичайно, скажу, що на підставі цих двох речень нічого певного визначити не можна. 
     — А якби вам треба було усно дати пораду, не по службі, а приватно, як ось, наприклад, зараз мені? — спитав Завірюха і прикипів поглядом до вузьких, міцно стиснутих губів лікаря. 
     — Тоді я сказав би так: можливо, що людина, якої стосується перше речення, померла на кілька годин раніше, ніж та, про яку сказано в другому реченні. 
     — Тільки можливо? — розчаровано мовив Завірюха 
     — Тільки, — сухо відповів лікар. — Якби була певність, то про це можна б написати офіціально. 
     — Але з погляду медицини не виключається, що людина померла на кілька чи, може, навіть на кільканадцять годин раніше? — гарячково уточняв капітан. 
     Доктор Калюжний узяв обидва протоколи і відшукав відповідні пункти. 
     — Бачите, я, наприклад, тут написав: “Ознак розкладу, дифузійних плям не виявлено”. Але не можна забувати, що труп чоловіка лежав у холодному підвалі, де був протяг, а це уповільнювало розклад. Якби я сам робив розтин обох трупів, то, напевне, зміг би знайти більше доказів на користь фактів, які вас цікавлять. Але, розумієте, нас зобов’язує правило територіальності, і тому справи пішли окремими шляхами. 
     — Це тільки — додаткове підтвердження того, — сказав, підводячись, Завірюха, — що навіть розумні правила у певних випадках можуть стати шкідливими. 
     Доктор Калюжний теж підвівся. 
     — Що ви хочете — така вже доля всіх правил. Але життя без них було б хаотичною плутаниною різноманітних починань окремих людей. Щоправда, — зауважив по хвилі, — якби той офіцер, що проводив слідство на Празі, уважніше вивчив обидва протоколи, то вій раніше прийшов би до тих висновків, які ви зробили тільки через тиждень. 
     Капітан залишив без відповіді це зауваження доктора, хоч і погоджувався з його думкою. Зрештою, хіба він певен, що його попередник помилився? Що кінець кінцем дала йому зустріч з доктором? Тільки деяку підтримку його припущень. А жодного доказу все ще немає. Може, завтра у квартирі Ремів пощастить знайти їх? 
       РОЗДІЛ II 
     1 
     Будинок на Новогродській вулиці був типовим “довоєнним” будинком, де здавалися внайми квартири. Через темний під’їзд вхід вів у глибокий колодязь подвір’я, посеред якого виднілося щось подібне до клумби. На подвір’ї пахло гниллю, мов у старій бочці з-під капусти. Біля входу в ту частину будинку, де містилися кухні, височіла купа всяких покидьків (хоч напис олійною фарбою суворо забороняв тут висипати сміття). Юрек В’юн аж носа затулив. 
     Вони зупинилися перед облізлими дверима, на яких виднілася мідна табличка: “А.Рем”. 
     — Це тут? — запитав Юрек, мимоволі стишуючи голос. 
     — Тут, — відповів Завірюха і почав уважно оглядаючи і пломби на дверях. Вони були цілі. Капітан вийняв з кишені в’язку ключів і почав добирати потрібний. Але ніяк не міг одімкнути. Юрек нетерпляче ворухнувся: 
     — Пане начальник, може, я спробую? Потримайте тільки цей патефон… — Він передав капітанові чемоданчик, де було все начиння, необхідне для слідства, заглянув у замкову щілину, перебрав ключі, взяв один зразу ж одімкнув двері. —Талант!.. — зітхнув удавано сумно. — Пропадає людина в міліції, щоб я здоровий був… 
     Капітан велів шоферові надіти рукавички, і обидва увійшли в кухню. Вона була старосвітська, велика й висока. Глянувши на вологі бруднуваті стіни, капітан подумав, що Вероніка Галка мала рацію: приміщення неодмінно треба було відновити. Потім згадав про невідомого маляра і уважно оглянув кухню. Над кахельною плитою, що стояла без дії, бо їжу варили на газовій плитці, Завірюха помітив невеличку іконку. Це про неї казала робітниця. На кахлях і металевих частинах плити було видно сріблястий порошок. Він лежав і на підвіконнях і віконних защіпках. Капітан кивнув головою, віддаючи належне своєму попередникові: той сумлінно зробив дактилоскопію скрізь, де тільки можна було це зробити. 
     Потім перейшли до ванної кімнати. В ній було дуже. чисто. На мотузку, натягнутім над ванною, висіла сукня. З крана монотонно капала вода. 
     Капітан уважно оглянув ванну, умивальник. Він не сподівався щось тут відкрити, бо прибув через багато днів після події, однак за звичкою хотів оглянути всю квартиру, хоч насправді його цікавив тільки сейф Августа Рема. Заглянувши за ванну, Завірюха побачив жерстяну банку з етикеткою, на якій було написано. “Клейова фарба”. Значить, Вероніка Галка добре пам’ятала, куди поставила банку. Капітан обережно взяв банку і пішов на кухню, ближче до вікна. На ній навіть без лупи чітко виднілися відбитки пальців. Деякі з них належали, певно, робітниці, але тут мали бути й сліди маляра-любителя. Слідів сріблястого порошку на банці не було. 
     — Юрек, касету! — кинув капітан шоферові. 
     — Єсть, пане начальник! 
     Юрек В’юн вийняв з чемоданчика пляшечку з сріблястим порошком, пульверизатор і штук п’ятнадцять кусків дактилоскопічної фольги. 
     — Тримай, — звелів капітан Юрекові, зануривши пульверизатор у порошок, він почав старанно опилювати всю поверхню банки. З гладкої жерсті порошок осипався, а там, де брали банку руками, утворилися сріблясті узори відбитків пальців. 
     Завірюха обережно зняв з фольги захисний целофановий покрив і почав ретельно притискувати вологі, клейкі, блискучі, як дзеркало, кусочки до цих узорів. Сріблясті, ідеально точні відбитки пальців перейшли на фольгу Капітан знову прикрив фольгу захисною целофановою плівкою. Знімки були готові. Завірюха вклав їх у конверт, на якому написав: “Відбитки пальців, зняті з банки “Клейова фарба”. 
     — Сліди — прямо пальчики оближеш, — захоплювався Юрек В’юн. 
     — Авжеж, авжеж, — мовив Завірюха, віддаючи шоферові все приладдя. — Коли оглянемо квартиру, відвезеш їх на експертизу. Потім треба буде перевірити в дактилоскопічній картотеці, чи не зареєстровані у нас люди, які залишили ці відбитки. 
     Завірюха повернув вимикач, і спальню залило м’яке світло. Кімната була велика, але темна, з одним вікном, розташованим у кутку. Юрек оглянув кімнату і свиснув: 
     — Здається, ці люди не обмежували себе. Спальня — наче стадіон. За таку квартиру платити треба стільки, що аж запищиш. 
     — Може б ти перестав базікати, — мовив капітан, порівнюючи розташування кімнати з планом, який він тримав у руках, — як би там не було, а в цій кімнаті тиждень тому вбили жінку… 
     Юрек щось буркнув, але послушно замовк. Завірюха підійшов до ліжка і уважно оглянув підлогу, на якій виднілися темно-коричневі плями крові. 
     — Юрек, залізь з другого боку під ліжко і присвіти ліхтариком! — гукнув Завірюха. 
     Шофер похитав головою, потім обережно підсмикнув штани, щоб не пом’яти, і став на одне коліно. 
     — Швидше! — нетерпляче крикнув капітан. — Світи!.. Ні, не там, ближче до стіни… Ага, є! 
     Юрек витріщив очі, але нічого не побачив, крім куряви і сміття, що найкраще свідчило про старанність робітниці. 
     — Тепер дай мені конверт і пінцет, — звелів капітан. Юрек з полегкістю виліз з-під ліжка, подав капітанові жадані знаряддя і почав старанно струшувати з себе пилюку. Незабаром з-під ліжка виліз і капітан Завірюха. Він підійшов до лампи і глянув на невеличкий предмет, який лежав на цупкому сірому папері. Шофер, витягнувши шию, мов журавель, заглянув через його плече і пирснув сміхом: 
     — Хай йому грець, ґудзик! Звичайнісінький ґудзик! А ви так зраділи, ніби знайшли принаймні браунінг, з якого бахнули в глобус тій людині. Чи, може, ви хочете перекваліфікуватися з міліціонера на галантерейщика, що вас так хвилюють ґудзики? 
     Завірюха, не звертаючи уваги на бурмотіння шофера, пильно оглядав ґудзик через лупу. Його цікавив не так ґудзик, як невеличкий клаптик матерії, що висів на ньому. 
     — Придивись уважніше до цього матеріалу і ґудзика, — кивнув він Юрекові. — Треба перевірити, по-перше, чи є десь тут костюм такого кольору. А коли є, то чи всі на ньому ґудзики. Запам’ятаєш колір і сорт матеріалу? 
     — Чому ж ні? Такий костюм є в мого дядька. Матеріал у дрібну зелену ялинку. Тепер уже такого не виготовляють, це костюм, напевне, ще з перших післявоєнних років. Можливо, цей ґудзик і лежав собі спокійно з того часу під ліжком, — закінчив тихше. Але Завірюха відчув його злостиве зауваження. 
     — Не турбуйся. Ґудзик не запилений. Він потрапив туди лише тижнів два тому. 
     Оглянувши спальню і нічого більше не знайшовши, капітан попростував до кімнати, яка ще тиждень тому була робочим кабінетом Августа Рема. Тут стояли хороші, старі меблі, все було важке, масивне, солідне. Центральне місце займав великий письмовий стіл, на якому лежали акуратно складені папери і папки. На стіні висів лише один портрет у чорній рамі; на ньому був зображений юнак з великою книжкою. Це міг бути портрет Рема в молодості. 
     Капітан уважно переглянув папери, що лежали на столі. То були різноманітні звіти, проекти торговельних договорів, які стосувалися справ Бюро, де працював Рем, листування. Згадувані у документах годинники і мікроскопи, рентгенівські і фотоапарати, суми замовлень, які становили десятки і сотні тисяч доларів та карбованців, давали значно повніше уявлення про роботу Рема, її обсяг і розмах, ніж багатослівні свідчення його співробітників. Зауваження, зроблені чітким енергійним почерком на полях деяких документів, були сформульовані, як накази: “Запропонувати десятипроцентну дисконтну норму”, “Пропозиція нераціональна, пошукати іншого контрагента”, “Порадитися з експертами фірми”… Рем, напевно, знав кілька мов, бо свої зауваження і резолюції він робив безпосередньо на оригіналах російських, англійських, німецьких і французьких листів та каталогів. 
     “Ця людина мала достатню кваліфікацію, щоб займати таку посаду”, — подумав капітан. 
     Раптом десь зовсім близько заплакала дитина. Завірюха здригнувся: йому здалося, що дитина плаче тут біля нього. Оглянувся. На стіні висів смугастий килим. Піднявши його, капітан побачив двері. В ту ж мить пролунав удар і роздратований чоловік крикнув: 
     — Навіщо дратуєш кота? Не муч тварину, це погано.. 
     Дитина заплакала голосніше, і тоді почувся жіночий голос: 
     — Ну, не плач, не плач уже, бо татко гніватиметься! 
     Завірюха опустив килим, голоси трохи стихли. Ці двері, напевне, вели до тих кімнат, про які розповідала Вероніка Галка: раніше вони належали Ремам, а після війни їх одібрали. Там живуть ті… як їх… ага, Надольські, — згадав прізвище з протоколу першого слідства. Вони казали про суперечки подружжя, які повторювалися кілька разів і в яких щось говорилося про “вбивство”, “кинджали”. Саме цьому свідченню надавав великої ваги перший слідчий, який визнав ці суперечки і листи “Теосія” основною причиною вбивства і самогубства. 
     “Правду кажучи, — на хвилину замислився Завірюха, — тут навіть через килим усе добре чути, навряд, щоб Надольські могли помилитись”… — І капітан відчув, як його огортають сумніви. Невже він іде в безвихідь, марно відбирає у всіх час, а себе просто скомпроментує? 
     — Пане начальник! 
     Завірюха підвів голову. На порозі стояв Юрек, зацікавлено оглядаючи кабінет. 
     — Ну що, знайшов костюм? — швидко спитав капітан. 
     — Я знайшов шість костюмів. Їй-богу, аж сам дивувався, навіщо тому піжонові потрібен був такий гардероб. А от зеленого в ялинку немає. І в лахмітті покійниці теж нічого такого не видно. 
     — Це добре, це дуже добре! — невідомо чому зрадів капітан. 
     Юрек підозріливо глянув на нього: 
     — Пане начальник, якщо ви були зацікавлені в тому, щоб його не знайшли, то навіщо було взагалі шукати. Я, мов дурень, півгодини душуся нафталіном, нишпорю в шафах і раптом дізнаюся: ви з самого початку констатували, що костюма в зелену ялинку немає… 
     — Це я припускав, а тепер переконався — завдяки тобі, звичайно, — поспішив заспокоїти його Завірюха. І тільки тепер написав на конверті, в який поклав ґудзик: “Ґудзик з клаптиком матеріалу від костюма, знайдений під ліжком Вільгельміни Рем”. Потім передав Юрекові обидва конверти — з ґудзиком та з відбитками пальців, знятими на банці, і сказав: 
     — А тепер мчи до експертів і віддай їм оце. Відношення до картотеки і експертизи в конвертах. Подбай там, щоб не відклали цієї справи, бо завтра опівдні результати повинні бути у мене… 
     — Буде зроблено, пане начальник. — Юрек стукнув каблуками, повернувся кругом і рушив до дверей. 
     Капітан відімкнув сейф. На полицях лежали акуратно складені папки і купки паперу. Рем був педантично точний не тільки на роботі — дома у нього теж усе мало своє місце. На кожній папці був напис, зроблений уже знайомим капітанові чітким почерком, на листах — ретельно позначені дати і прізвища авторів. 
     “Доведеться все це читати, на цілий день вистачить, — подумав Завірюха і зітхнув, згадавши, що обіцяв дружині сьогодні ввечері піти разом у кіно. — Треба буде подзвонити…” — капітан поглядом пошукав телефон. Апарат стояв на невеличкій тумбочці біля письмового стола. Проходячи повз книжкову шафу, Завірюха зачепив якусь скриньку, що стояла на іншому столику. То був красивий шкіряний чемоданчик, від якого тягся електричний провід. Магнітофон! Це ж про нього розповідала Вероніка Галка. Капітан відкрив чемоданчик і побачив дві котушки з намотаними на них червоними стрічками. Забувши на мить про свій намір подзвонити дружині, він увімкнув магнітофон, і за хвилину в кімнаті пролунав приємний низький жіночий голос: 
     “Що їх оп’янило, те надало сміливості мені, що їх охолодило, те додало вогню мені! Що це? Тихо!.. Він там! Двері відчинені! П’яні слуги хропуть, забувши про свій обов’язок. Я дала їм такий напій, що тепер за них сперечаються смерть і природа — жити їм чи вмерти…” 
     Капітан стояв нерухомо, здивований і вражений незвичайним змістом цих слів. Та йому ніколи було розбиратися в своїх почуттях, бо з репродуктора пролунав чоловічий голос. 
     “Хто тут? Що це?” 
     Тоді знову скрикнула жінка, і в голосі її відчувалося швидше нетерпіння, ніж страх. 
     “Горе нам! Боюсь, що він прокинувся. І все даремно. Не вчинок нас погубить, а тільки намір. Тихо… Кинджали я приготувала, і він не міг їх не знайти…” 
     Розмова, яку вели ці люди, свідчила, що вони задумали якийсь злочин. Кінець кінцем між ними виникла суперечка. 
     “Духовний каліко! — кричала жінка. — Дай мені кинджали! Сплячі і мертві — це тільки образи. Лише діти бояться намальованого чорта. Якщо з нього тече кров, я вимажу нею обличчя слуг — на них повинна впасти вся вина”. 
     Вимкнувши магнітофон, капітан замислився: що ж це за предивну розмову вела пані Рем з своїм чоловіком? І ця незвичайна мова, якась несучасна — тепер так ніхто не розмовляє. Раптом у нього сяйнула думка. Завірюха швидко перекрутив назад стрічку, яку щойно прослухав, потім присунув магнітофон до тумбочки з телефоном і набрав номер. У трубці почувся голос Верхара і приглушений гавкіт собаки. 
     — Це ти, друже? — спитав на всяк випадок. 
     — Привіт зірці криміналістики, — сердечно мовив професор. — Що в тебе чувати? 
     — Я якраз і хочу, щоб ти сам почув, професоре, — усміхнувся Завірюха. — Не хвилюйся, будь ласка, послухай те, що я програю з магнітофону, може це тобі щось нагадає… Словом, послухай і скажи мені, що ти про це думаєш… Тільки не гадай, що я вже зовсім збожеволів. Це мені потрібно по роботі. 
     — Голубе, — відповів Верхар, — ти вже нічим не можеш мене здивувати. Тільки зачекай хвилиночку, я виведу Тора з кімнати, щоб гавкання не заважало мені слухати. 
     Коли Верхар повідомив, що готовий слухати, капітан увімкнув магнітофон і підніс до нього телефонну трубку. Напевне, він перемотав більше стрічки, ніж перед цим прослухав, бо в кімнаті почувся вже інший діалог. 
     “І я б розтрощила череп, коли б так присяглась, як це ти зробив”, — гнівно говорила Вільгельміна Рем. 
     Стрічка з тихеньким шелестінням розмотувалась, і в кімнаті лунали слова грізної змови, яку на другому кінці телефонної лінії слухав професор Верхар. Після кількох хвилин цієї “незвичайної передачі” професор сказав, що вже досить. 
     — Ну, і що це таке, на твою думку? — зацікавлено спитав Завірюха. 
     — А як ти вважаєш? — зволікав з відповіддю професор. 
     — Я не хотів би нав’язувати тобі своїх припущень, — завагався Завірюха, — але мені здається, що це текст з якоїсь п’єси. 
     — Тільки не з “якоїсь”, мій голубе, а з першого акту “Макбета” Шекспіра, найвидатнішого твору європейської драматургії. На жаль, не можу сказати, щоб текст читали дуже добре. То, мабуть, якісь аматори. Якщо зустрінеш їх, то передай, насамперед чоловікові, хай дасть спокій цим прекрасним віршам — вони варті того, щоб їх вимовляли уста лише великих артистів. 
     — Їх уже ніхто ніколи не зустріне, мій друже, — серйозно сказав Завірюха, — ти чув потойбічні голоси. 
     У трубці запала мовчанка. Нарешті професор коротко спитав: 
     — “Веста”? 
     — Авжеж, — відповів капітан. Подякував Верхару за консультацію і хотів уже покласти трубку, коли раптом згадав про дружину. — Слухай-но, ти часом не хочеш сьогодні ввечері піти з моєю дружиною в кіно? Я обіцяв їй, але знову не зможу дотримати слова… 
     — Як завжди, — засміявся професор. — А в кіно охоче. Зараз подзвоню пані Марії… 
     Завірюха з полегкістю зітхнув, поклав трубку, обернувся. І в ту ж мить його рука опинилася на рукоятці пістолета. На порозі кабінету стояв якийсь чоловік. Завірюха швидко опанував собою і підійшов до незнайомця. 
     — Що ви тут робите?! 
     — Я тут… того… — почав той белькотіти, злякано дивлячись на капітана. 
     — Хто ви такий? — рішуче наступав капітан. 
     — Я Надольський… Маріан Надольський… живу по сусідству… Почув голоси і зайшов глянути, що тут діється… 
     — А-а, — згадав Завірюха. — Ви так цікавитесь голосами в квартирі своїх сусідів? 
     — Не завжди, але… ви ж самі розумієте. Цих людей уже немає, а в квартирі, де ще пахне покійником, чуєш їхні голоси… Можна злякатись… А ви, напевне, з міліції? 
     — З міліції, — сухо відповів Завірюха. — То ви почули крізь ці двері?.. — вказав головою на килим, що висів за письмовим столом. 
     — Так, — поспішно відповів Надольський. — Коли ми з дружиною знову почули цю сварку між Ремами, то в нас аж мороз поза шкірою пішов. 
     — Як ви сказали? — Капітан пильно глянув на Надольського. — Повторіть, будь ласка. 
     — Я кажу, що така самісінька сварка була перед смертю пані Рем. Тоді ж слово в слово отак говорили про вбивство, про якісь кинджали… 
     Капітан впритул підійшов до Надольського, від якого був вищий на цілу голову, взяв його за ґудзик піджака: 
     — Ви певні, що то була ця сама розмова? 
     — Абсолютно впевнений, — сказав Надольський. — Моя дружина може підтвердити. Саме тому ми так налякалися, коли знову почули це. Ми ж не знали, що то магнітофон… 
     — І саме про цю сварку розповідали слідчому? — допитувався збуджений Завірюха. 
     — Авжеж, — відповів Надольський впевнено. 
     — А більш ніяких сварок між Ремами не було? 
     — Ні. Принаймні ми їх не чули, — обережно відповів Надольський. — Я можу вже йти і заспокоїти дружину, пане інспектор? 
     — Можете йти. Ще тільки одна дрібничка — покажіть мені свої документи… 
     Коли Надольський пішов, капітан повернувся до кабінету Рема і, сівши у крісло, затулив обличчя руками. Один з основних стовпів першого слідства — мнимі суперечки і сварки подружжя — перестав існувати. Чому Реми записували фрагменти з “Макбета” на магнітофонну стрічку, це можна легко з’ясувати, допитавши їхніх приятелів і родичів. Але факт, що незадовго до смерті між подружжям не було гострих суперечок чи принаймні немає ніяких доказів того, що вони були. Якби ще з’ясувати, хто такий отой таємничий “Теось” і яка його роль, тоді впав би і другий стовп версії про самогубство. А далі? Далі доведеться розплутувати всю загадку наново. 
     Капітан відкрив обличчя і глянув на сейф, всередині якого виднілися залізні полиці. Може, десь там захована перша нитка, яка приведе його до мети? 
     Була вже четверта година дня, коли Завірюха розкрив першу папку документів і почав читати. 
      2 
     О сімнадцятій годині на стадіоні “Легія” розпочався футбольний матч між командами класу “А” з Гданська і Варшави. Десять тисяч глядачів, прикривши голови газетами, пильно стежать за грою, раз у раз вибухаючи галасом захоплення або розчарування. 
     Крики, свист і аплодисменти болільників проникають крізь мури сірого будинку, який стоїть недалеко від стадіону. їх виразно чути у великій кімнаті з полицями і шафами, заповненими папками. За балюстрадою для ділових відвідувачів стоїть Юрек В’юн. 
     — Що ви мені скажете? Будуть на завтра результати чи ні? 
     Експерт — літній, лисуватий чоловік з круглим черевцем — підводить на нього лагідні очі: 
     — Чого вам треба? Ви привезли матеріал, зробимо знімки і помістимо їх у картотеку невизначених слідів, а вашому капітанові завтра покажемо збільшений знімок, зрозуміло? 
     — Ну, а коли ж ви зідентифікуєте того пасажира? Капітан саме на це чекає… — наполягає Юрек. 
     Експерт помітно втрачає терпіння, 
     — Найгірше, коли шофери беруться за криміналістику. Де я вам, до дідька, візьму ту ідентифікацію, коли в мене ні з чим порівнювати, нема матеріалу? 
     Тепер Юрек не розуміє, про що мова. 
     — А пошукати в цьому гамузі не можна? — киває він головою на довгі ряди папок. 
     Експерт — людина витримана, але по його очах видно: ще хвилина — і він вибухне. 
     — Чоловіче добрий! У нас тут сто тисяч дактилоскопічних картонок, і ви хочете, щоб я відшукав серед них потрібну вашому начальникові, немов це носовик у шафі для білизни! Ідіть краще, бо я, їй-богу, не ручаюся за себе… 
     Та Юрека В’юна не так-то легко налякати. 
     — Пане начальник, — говорить він примирливо, — а коли все-таки ви зможете сказати, чиї це сліди? 
     Експерт важко зітхає, але, розуміючи, що інакше від цієї нав’язливої людини не одчепишся, солодким голосом пояснює: 
     — Щоб встановити ідентичність слідів, треба знати прізвище особи, яку в цьому підозрівають, розумієте? Тоді я легко відшукаю дактилоскопічну карточку, — звичайно, коли ця людина в нас зареєстрована, — скажу все, що нам відомо про неї, визначу, її сліди знайдено на місці злочину чи ні. Ясно? 
     Юрек киває головою, зневажливо кривить губи і нарешті цідить крізь зуби: 
     — Виходить, ви нам скажете, що то за піжон, коли ми вам скажемо, хто він такий? О боже, це велика штука! Тільки якщо ми з капітаном самі дізнаємося, то якого дідька морочитимемось потім ще з вами? А я думав, що ви будете провідною зіркою у нашому слідстві… 
     Експерт стає червоний як рак і таким красномовним жестом хапає прес-пап’є, що Юрек вмить зникає з кімнати. 
    *** Було ще рано, а перед кінотеатром “Айстра” вже засвітилися неонові вогні. Фільм “Дівчина з Шампані” користується великим успіхом, то ж не дивно, що До каси стоїть довга, мальовничо закручена черга, хоч до сеансу, який почнеться о вісімнадцятій годині, лишається тільки п’ятнадцять хвилин. 
     Ті, що поспішають у кіно, повинні пройти повз невеличкий будинок, біля якого стоїть міліціонер. У підвалі цього будинку, за старанно закритими залізними віконницями теж горить електричне світло. Два чоловіки зайняті тут страшною “забавою”. Ось вони встановлюють У різних положеннях два манекени, прицілюються і стріляють у голови, набиті якоюсь масою. Після кожного пострілу вимірюють глибину каналу і його кут нахилу. 
     — Двадцять три градуси, — відзначає один, дивлячись на шкалу вимірювального апарата. 
     — Точно… — відповідає другий і малює на схемі положення пістолета… 
     Треба зробити багато пострілів, щоб не сумніватися у висновках експертизи. Чорне дуло пістолета системи “Веста” так нагрівається, що обпікає пальці. 
     — Тепер завдання номер два. Визначити приблизний зріст вбивці, припускаючи, що під час пострілу він нормально тримав зброю, — говорить молодший чоловік. 
     Один манекен вони ставлять так, щоб він був не вищий за Вільгельміну Рем, а другому повертають руку, немовби він має стріляти у скроню першого під таким самісіньким кутом, як це записано у протоколі медичної експертизи. 
     — Увага, починаю… — попереджає старший. Перший спішно відходить і стає позаду старшого. Він бачить голову манекена, в яку спрямовано дуло пістолета, витирає хусточкою спітнілий лоб і, мимоволі стискуючи губи, чекає, коли пролунає постріл. Старший ретельно цілиться. Його палець плавно натискує спусковий курок пістолета “Веста”… 
    *** Двадцять друга година. 
     На довгих мотузках, прив’язаних до стелі, висять пляшки з-під вина і горілки. Вони без дна і тому здаються своєрідними абажурами, крізь які на голови відвідувачів, що сидять за високою стойкою бару, падають круглі плями зеленуватого світла. У цій маленькій харчевні їдять не дуже багато, зате п’ють скільки хто хоче. В повітрі висять застиглі, наче мармурові смуги тютюнового диму, пахнуть корнішони, оселедці в олії і жарені печериці. Огрядна офіціантка моторно наливає в чарки горілку, швидко змінює малюсінькі тарілочки під абсолютно символічну закуску. 
     — Офіціантко, рахунок! — гукає хтось нетерпляче. 
     — Хвилиночку, не можу ж я розірватися! — відповідає офіціантка, наливаючи вишнівку блондинові, який сумно похитується на високому стільці. Блондин у картатій куртці сидить уже дві години. 
     — Це четверта, — звертається кельнерка чи то до самітного клієнта, чи до самої себе, щоб запам’ятати, скільки той випив. 
     Блондин ствердно киває головою і байдуже смокче з чарки. Обличчя у нього таке жалібне й зажурене, що неважко догадатися: він прийшов сюди втопити якийсь пекучий смуток, а до всього іншого йому немає діла. 
     — Хто хотів платити? Де той чоловік? — У голосі офіціантки почулася тривога: одне місце біля стойки було порожнє. А ще хвилину тому там сидів якийсь добродій у шовковому плащі, з плоским годинником на товстому золотому браслеті, який виднівся з-під білого манжета сорочки. Офіціантці було чого хвилюватися: рахунок відвідувача перевищував триста злотих. 
     — Була пташка — полетіла, га? — по-дурному пожартував один з відвідувачів. 
     Блондин посоловілими очима стежив за цією сценою. Ніхто з п’яного товариства не співчував офіціантці, а декого, здавалося, забавляло її горе. 
     — Де той чоловік, який… — знову безнадійно запитує офіціантка. Але в цей час хтось протискується до стойки. 
     — Чого ви репетуєте? — грубо говорить чоловік, який, видно, звик наказувати. — Я залишив гроші під тарілкою… 
     П’яний блондин бачить, як незнайомець піднімає тарілку, і вражена від несподіванки офіціантка, щось радісно белькочучи, виймає з-під неї банкнот. 
     — Але ж тут п’ятсот злотих! — каже вона і засоромлено протирає рукою очі. 
     — Ну і що з того? — зневажливо відповідає клієнт, знизує плечима і виходить з приміщення. Офіціантка проводжає його здивованим поглядом. Усі присутні приголомшені. Блондин залишає на столі свій капелюх (місце зайняте!) і поволі прямує до виходу. У мокрому асфальті вулиці відбиваються розпливчасті тремтливі смуги неонових вогнів кафетерію “Новий світ”. До бару під’їжджає кремовий автомобіль, зупиняється перед чоловіком у шовковому плащі. Незнайомий якусь хвилинку стоїть на краю тротуару, немовби думає, переходити йому на другий бік вулиці чи ні. Від фар нової машини на асфальт падають червоні плями, і здається, що то з крил машини капає кров. 
     Дверцята автомобіля розчиняються, і чоловік у шовковому плащі вже хоче сідати, але в цю мить перед ним виростає низька постать у спортивних тапочках і в піджаку, піднятий комір якого затуляє обличчя. Короткої розмови між цими людьми блондин не чує. Проте з їхніх жестів він робить висновок, що чоловік у тапочках щось просить, а другий, у шовковому плащі, незадоволений цим проханням. І тут відбувається таке, чого ніяк не можна було передбачити: обірванець у тапочках сідає разом з власником золотого годинника в автомобіль, і машина тихо рушає у напрямі Краківського передмістя. 
     Блондин повертається в бар і, сівши за свій столик, обгорілим сірником записує номер машини на паперовій салфетці, яку потім непомітно ховає в кишеню. Треба перевірити, хто це має змогу давати по кілька сот злотих чайових, і поцікавитися золотоносною професією цього пана. Деякий час блондин думає про низенького чоловіка в спортивних тапочках. Над цим варто замислитись. Але ні, не можна займатись одразу всім; кінець кінцем його завдання полягає в тому, щоб стежити за людьми, які в різних установах громадського харчування незрозуміло щедро викидають гроші на вітер. 
     — Налийте, будь ласка, ще одну чарочку! 
    *** Перед високим будинком на Пулавській вулиці майже одночасно зупинилися два автомобілі. У другій машині приїхав капітан Завірюха. А в першій? Капітан на мить замислився: минула вже одинадцята година, — хто б це міг приїхати таксі до його будинку в такий пізній час? 
     — На добраніч, пане начальник, — попрощався Юрек. 
     — Бувай! До ранку! — машинально відповів Завірюха. 
     З передньої машини вийшли чоловік та жінка, і капітан упізнав свою дружину і професора Верхара. 
     — А ось і наш блудний син, — весело привітав його професор, який у товаристві молодої жінки випрямився і наче помолодшав. 
     — Пробач, Марійко, але в мене була спішна робота, я не міг відкласти її до завтра, — шепнув Завірюха, цілуючи дружину. 
     — А хіба я тобі дорікаю, Ромеку? — тихо запитала жінка. Та капітан відчув докори сумління. 
     — До побачення, я вже рушатиму, — заквапився Верхар. — Бойове завдання виконано, з дружиною в кіно ходив, благополучно доставив її додому, тепер я поїду цим самим таксі… 
     — А може, заглянеш до нас на хвилинку? — ввічливо запропонував капітан. 
     — Оце зараз? Бійся бога, капітане, ти зовсім забув, котра година! Минула вже одинадцята. 
     Але Марія підтримала чоловіка: 
     — Справді, пане професор, без церемоній, дуже просимо. Приготую каву, поговоримо з годинку. А тоді Ромек проведе вас до стоянки таксі. 
     Професор ще кілька хвилин відмовлявся, потім заплатив водієві і пішов з подружжям. Марія Завірюха була рада, що професора вдалося умовити — принаймні Ромек не вткнеться зразу в книжку, щоб після обов’язкового читання заснути кам’яним сном. Що ж, іноді доводиться вдаватись і до таких вивертів, якщо в тебе чоловік “міліціонер”. 
     — Цікавий був фільм? — запитав капітан. 
     — Звичайно. У ньому дещо навіть тебе стосується, — сказала дружина, готуючи каву. 
     — Якийсь детектив? — скривився Завірюха. 
     — Так, історія розслідування складного злочину, — пояснив Верхар, погладжуючи свою сиву борідку. — Треба сказати, що фільм впливає на нерви. Французи це вміють. Але чому ти кривишся? Тебе в першу чергу повинні цікавити такі фільми. 
     — Роман не терпить сенсаційних книжок і фільмів, — кинула з свого місця Марія. — Каже, що йому і в житті вистачає криміналістики. 
     — Цікаво, — промовив професор. — А от я, хоч і сиджу по вуха в психології, а дуже люблю психологічні фільми і твори. Справа в тому, що інтуїція і талант автора часто показують певні психологічні правила гнучкіше і виразніше, ніж наймудріша наукова стаття. Невже з сенсаційними творами справа стоїть інакше? Капітан заперечливо похитав головою: 
     — Марія спрощує причини, через які я не люблю таких творів. Справа не стільки в пересиченості кримінальною проблематикою, як у тому розчаруванні, яке мене охоплює після читання чи перегляду такого твору. 
     — Навіть тоді, коли це чудовий витвір мистецтва? 
     — Що ж з того, якщо він здебільшого неправильно відображає нашу роботу. 
     Верхар глянув на капітана. 
     — До речі, як там твоя “Веста”? 
     Завірюха відповів не одразу, бо дружина саме принесла каву. Коли перед кожним стояла склянка і блюдце для тістечок, розмова відновилася. 
     — Ти питав про “Весту”? Що ж… Я просидів чотирнадцять годин у квартирі того мнимого самогубця. Прочитав сотні листів, перегорнув усі книжки, блокноти, календарі, зошити. Коли б це був фільм, то я, напевно, уже зробив би якесь незвичайне відкриття, яке б “пролило світло”, “навело б на правильний слід”. 
     В останніх словах відчувалася прикрита іронією втома і гіркота. 
     — І що, ти просидів даремно? — зітхнула Марія, пригадавши розчарування, яке охопило її, коли професор по телефону повідомив, що чоловік не піде в кіно. 
     — Даремно? Ні, цього не можна сказати. Я знайшов кілька нових стежок, кілька нових фактів. 
     — Наприклад, ота сцена з “Макбета”, — підказав Верхар. 
     — Так, ця сцена дуже важлива. Навіть якби я тільки пересвідчився, що суперечка між Ремами всього-на-всього записана на плівці сцена з театральної вистави, то й тоді не пошкодував би цілого дня. На жаль, ще нічого певного невідомо про Теофіла, і тому багато що висить на волоску. Ну, може, вже не на волоску, а на нитці, — поправив усміхаючись Завірюха. 
     — Можливо, того “Теося” взагалі не було? — висловив припущення професор. Капітан підвів брови: 
     — І таке може бути. Але це не міняє справи. Був він чи не було його — в обох випадках це треба довести. А я поки що не знаю, як розв’язати цю проблему. У героя вашого фільму, напевно, не було таких сумнівів? — невесело засміявся Завірюха. 
     — Захоплююча робота, — неспокійно ворухнувся Верхар і, взявши чашку, повільно почав пити каву. Не робота, а розв’язування ребусів. 
     — Не ребусів, — спокійно спростував Завірюха, — а рівнянь з десятками невідомих. От хоча б сьогодні. Внаслідок мого тривалого перебування у квартирі Ре-мів, яке мало не зіпсувало вечора дружині, в цьому рівнянні з’явилися нові невідомі: як міг Рем, заробляючи три тисячі в місяць, мати на ощадній книжці триста сорок дві тисячі злотих? Куди дівся службовий пістолет Рема? Чому Рем зберігав дома службові штампи своєї установи, і чи вони справжні чи, може, підроблені? Це тільки деякі питання, які виникли сьогодні, а скільки їх буде завтра? 
     — Що ж, правильна постановка питання — то вже великий крок на шляху до істини. Були навіть такі філософи, які вважали, що єдине завдання філософії — це постановка питань, а не шукання відповіді на них. 
     Завірюха махнув рукою: 
     — На жаль, я не філософ, а тільки міліціонер і не можу зробити так, як радили ті вчені мужі. На всі питання я повинен дістати точну відповідь, якщо мені судилося розкрити таємницю смерті Ремів і схопити вбивцю. 
     — Ну, то, я бачу, ти матимеш досить роботи, перш ніж знайдеш відповідь на всі ці питання. 
     — Стільки роботи для однієї людини, — стурбовано похитала головою Марія. 
     Капітан засміявся і випростався — від багатогодинного корпіння над паперами Рема у нього боліла спина. 
     — Невже ви думаєте, що я сам розв’язуватиму цю головоломку?! Кажу ж вам — я не герой з вашого фільму, а міліціонер, за покликанням. А справжній міліціонер завжди діє не сам, а з цілим апаратом, зрозуміло? 
     Дружина капітана подумала, що для неї ця поправка нічого не змінить. Але про свої думки Марія не сказала ні слова. Досвід навчив її, що про ці справи з Романом краще не розмовляти. 
     Професор Верхар почав мішати ложечкою захололу каву. Годинник пробив північ. 
       РОЗДІЛ III 
     1 
     На другий день Завірюха зайшов до оперативного відділу. Поручик Казімеж Комісяк — худий хворобливий чоловік в окулярах — кисло привітався. За сусіднім письмовим столом працював молодий сержант, якого Завірюха не знав. 
     — Слухай, Казеку, — почав капітан без ніякого вступу, — ти, напевно, знаєш усіх варшавських бандитів. Скажи мені, цей опис нікого тобі не нагадує? 
     Завірюха прочитав з блокнота прикмети незнайомого маляра, про якого розповідала Вероніка Галка. Поручик Комісяк слухав байдуже, заплющивши очі. 
     — А що він зробив? 
     — Видурив гроші у однієї жінки, обіцяючи їй пофарбувати квартиру. 
     Комісяк зневажливо надув губи: 
     — Знаєш, таких “бандитів” у Варшаві багато, хто їх там усіх запам’ятає. 
     — Його, крім того, підозрівають ще в участі у вбивстві, — додав, трошки запинаючись, Завірюха. 
     — О, це зовсім інша справа. Таких значно менше. Отже, низький, чорнявий, років тридцять—тридцять п’ять? Гаразд, я підготую тобі список старих рецидивістів, портрети яких відповідають цьому описові, — буркнув Комісяк і, вийнявши з шухляди маленький флакончик, витрусив на долоню білу таблетку, ковтнув її, запиваючи водою. — Шлунок мучить, — сказав, ніби виправдуючись. — Без операції, мабуть, не обійдеться. 
     — Товаришу поручик, — несміливо обізвався молодий сержант, який досі мовчав, — може, я зроблю ці списки? 
     Комісяк насупився. 
     — Робіть те, що вам накажуть, сержанте Недєльський. 
     Юнак почервонів. Завірюха піймав його погляд, сповнений протесту і прихованого роздратування. Не розуміючи, в чому справа, капітан глянув на Комісяка. Той понишпорив у шухляді письмового стола, дістав якийсь папірець і подав його сержантові. 
     — Ось вам номер машини — Х–24–200. Встановіть, чия вона, в якому гаражі стоїть. Це завдання якраз відповідає вашим знанням і міліцейському досвіду. — Голос поручика був ущипливий і трохи зневажливий. 
     Недєльський мовчки взяв аркуш, злегенька вклонився, на що Комісяк зовсім не відповів, і вийшов з кімнати. 
     — Якийсь новий? 
     — Так, пройшов курс криміналістики в Лодзі, — знехотя відповів поручик. — Місяць тому закінчив школу, а думає, що вже мудрий, як Соломон. 
     — На перший погляд, він справляє непогане враження, — зауважив Завірюха, якому сподобався інтелігентний вираз обличчя молодого сержанта. 
     — Що ж, хлопець закінчив вищу школу, магістр юстиції. Бач, яка риба йде до нас тепер. Це ті, що за кілька років випиратимуть нас на пенсію, хоч людина, може, тринадцять років просиділа в міліції, тринадцять найважчих років. Я тут здоров’я втратив, — скривився від нового приступу хвороби. — А тепер, брат, доводиться годувати свого могильника. Хіба це моя вина, що в той час, коли інші здобували атестати зрілості, я ганявся з автоматом за бандами? 
     Капітанові не хотілося підтримувати цієї розмови, і, щоб одвернути увагу Комісяка від особи сержанта-магістра, він запитав, яку то машину шукають і чому. 
     — Це зв’язано з тими спостереженнями, що їх ми вели в установах громадського харчування. Сьогодні ввечері капрал Рембік помітив у барі одного піжона, який дав двісті злотих чайових. А ще цікавіше те, що піжон поїхав од бару власною машиною, разом з Чорною Ручкою — бандитом і волоцюгою, якого ми добре знаємо. Треба побачити, що воно за пташка… 
     Капітан Завірюха слухав це пояснення тільки з чемності, бо думки його повернулися до “Вести”, до справ, які чекали на нього. 
      2 
     У житті навіть сильної людини бувають такі хвилини, коли їй немилий світ, а все, що досі доводилося робити, здається, не має ніякого сенсу. Капітан Завірюха не був у цьому відношенні винятком. І в нього інколи бували такі хвилини. Цього разу такий настрій викликав букет тюльпанів, які секретарка поставила в його кабінеті. Квіти, мов прозорі келихи з барвистого воску, ясніли на письмовому столі, який звичайно розцвітав лише червоними та синіми печатками на службових паперах. І капітана огорнув меланхолійний настрій. 
     “Як добре було б з Марією і хлопцями виїхати за місто, помилуватися зеленню та блакиттю”, — сумно подумав він, крутячи в руках конверт з штампом інституту криміналістики. У двері хтось постукав. Капітан зітхнув. Треба відігнати мрії — у двері стукає дійсність. В даному разі “дійсність” була втілена в особі молодого сержанта, якого позавчора капітан бачив у Комісяка. 
     — Сержант Недєльський прибув за дорученням поручика Комісяка, — доповів той, стукнувши каблуками так, що капітан мимоволі усміхнувся: старі міліціонери рідко додержувались такої військової дисципліни. “Видно, що новачок”, — подумав Завірюха і ввічливо запросив Недєльського сісти. 
     — Ми працюватимемо разом, колего, — почав капітан з приємністю, спостерігаючи інтелігентне обличчя молодого сержанта. — Поручик Комісяк виділив вас допомагати мені в оперативній справі, якою я саме займаюсь. Ви задоволені? 
     — Дуже! — радісно спалахнув Недєльський. — Це буде моя перша справа! Ні, справа, звичайно, ваша, капітане, а моє перше справжнє завдання. Бо я вже боявся, що поручик Комісяк ніколи не випустить мене з своєї канцелярії… 
     Завірюха усміхнувся, але, звичайно, не сказав новачкові, що Комісяк тільки після довгих умовлянь погодився відпустити молодого сержанта. 
     — З чого почнемо? — нетерпляче запитав Недєльський, якому, видно, хотілося одразу, негайно ж почати “діяти”. 
     — Насамперед ознайомтеся з справою, а потім поговоримо про перші завдання. 
     Поки Недєльський вивчав справу “Веста”, капітан переглядав пошту. Поганий настрій поступово минав — можливо, на нього вплинули радість і завзяття, що їх наче випромінював цей юнак. 
     З інституту криміналістики повідомили, що експертиза підтвердила думку капітана про незвичайне положення, з якого повинна була стріляти людина, така на зріст, як Рем. Гаданий вбивця, якщо судити з лінії польоту кулі, становив приблизно 160–169 сантиметрів. Завірюха одразу ж подумав про маляра. 
     У другому конверті були дані про осіб, які оточували Рема. Капітан уважно прочитав їх, дещо занотував у своїй службовій записній книжці. Телефонограмою з Лодзі прибули потрібні відомості про сестру Вільгельміни Рем. Міліцейська машина, мов автомат, до якого вкинули монету, працювала вже кілька днів і ось тепер давала донесення, докладні інформації, без яких слідство не могло б посуватися вперед. 
     А це що за пакет, весь у печатках, з написом “Таємно”? Ага, це відомості про вбивства, вчинені з пістолем “Веста”. З цими матеріалами треба буде уважно розібратися після обіду. 
     У двері заглянула секретарка: 
     — Пане капітан, до вас хорунжий Барський… 
     — Нехай заходить, — швидко відповів Завірюха, відсуваючи купу листів на край столу. Сержант-магістр одірвався на мить від паперів і зацікавлено глянув на хорунжого, який саме заходив до кабінету. 
     Це був рудий, аж червоний, і трохи незграбний чоловік з обличчям, яке нічим не запам’ятовувалось. Але “вади” в зовнішності хорунжого компенсувалися його добрим слідчим “нюхом”. Саме тому Завірюха і залучив його до справи “Веста”. 
     — Ну, що там у готелі? — запитав капітан. Барський важко сів у крісло і почав обмахуватись полотняним капелюхом. 
     — Я встановив, що Рем там не бував. У всякому разі офіціанти його не пам’ятають. Усі кажуть, що він не належав до постійних відвідувачів готелю чи ресторану. 
     — А в книзі реєстрації мешканців готелю? — поцікавився Завірюха, уважно слухаючи розповідь хорунжого. 
     — Перевірив за цілий рік. Ніде не зареєстровано. 
     — А ти записав, хто жив у готелі за кілька днів до вбивства і в день самого вбивства? 
     — Так. Ось список. 
     Барський подав капітанові кілька стандартних аркушів. 
     — Чому ти підкреслив деякі прізвища червоним олівцем? — спитав Завірюха, перебігаючи довгі стовпці прізвищ і адрес. 
     — Це ті, що прибули в день вбивства або виїхали на другий день після вбивства. Мені вдалося встановити, куди виїхали деякі з них. Назви міст написано в дужках. 
     Капітан тільки крякнув, але Недєльському здалося, що то своєрідна похвала. 
     — А як персонал? — знову спитав Завірюха, відкладаючи список, Барський кашлянув і пригладив рукою свою вогняну чуприну. 
     — Перевірив, товаришу капітан. Персонал в основному постійний, дехто працює десять років, дехто менше. Кілька чоловік поступило на роботу три місяці тому. Був лише один робітник, якого прийняли за два тижні до вбивства. 
     Завірюха глянув на хорунжого. 
     — Був? 
     — Так, був, бо його вже немає. 
     — Звільнився? 
     — Ні. На другий день після вбивства, тобто в суботу, не вийшов на роботу, і відтоді його ніхто не бачив. Він працював кочегаром. В готелі постійно має бути гаряча вода, тому палять там навіть улітку, — пояснив хорунжий. — Зарплата невелика, і через те з кочегарами у них завжди клопіт. Завідуючий відділом кадрів готелю не здивувався, що кочегар попрацював тільки два тижні, але щоб хтось не прийшов навіть по зароблені гроші, — це йому траплялося вперше. 
     Недєльський уже кілька хвилин напружено прислухався, вдай. ніби читає документи “Веста”. Завірюха запалив цигарку, підсунув пачку Барському. 
     — Цікаво… — пробурмотів, даючи хорунжому прикурити. 
     Барський випустив клуб диму. 
     — Настільки цікаво, що я, зібравши якнайбільше даних про того кочегара, одразу ж поїхав з готелю до нього додому, його звуть Валентин Козік, адреса — вулиця Новосольна 8, квартира 26. Так записано в анкеті, що лишилася в готелі. 
     Недєльському здавалося, що капітан і хорунжий розуміють один одного з півслова, що їхні думки плинуть єдиним потоком, у якому він помічає лише окремі уривки, висловлені словами. 
     — Ну, Барський, — мовив капітан, — коли ти зараз мені скажеш, що поїхав туди даремно — ставлю тобі два кухлі пива з біфштексом… 
     — От тільки де й коли ми влаштуємо цю випивку, товаришу капітан? — Рудий хорунжий удав, ніби він серйозно занепокоївся. — І щоб біфштекс був з сардинкою, бо іншого я не люблю… 
     Завірюха потер руки: 
     — Хай тобі грець, у тебе нюх, як у справжнього шукача! 
     Барський скромно похитав головою, а Завірюха тим часом міркував уголос, оцінюючи результати відкриття хорунжого: 
     — Той псевдо-Козік був кочегаром, а Рема вбито в підвалі рядом з котельнею. Кочегар міг заходити й виходити, не викликаючи підозри. Так, так… Він міг позачиняти всі двері, які вели надвір. 
     — Не тільки це, — втрутився хорунжий Барський. — У котельні є повітродувка для котла і електричний вентилятор, який очищає повітря на кухні ресторану. Коли працюють обидва прилади, то за крок не чути, що одна людина кричить до другої. Я перевірив. 
     — Звичайно. А ввечері там, крім усього, грає ще джазовий оркестр у танцювальному залі, — доповнив Завірюха. — Який він, той Козік? 
     — Вік 35–40 років, низький, дрібний, брюнет, обличчя довгасте, шкіра смугла, очі карі, був у зеленому костюмі в ялинку і поношених спортивних тапочках. Особливі прикмети… 
     — Руки в синцях і дряпинах, з фіолетово-чорним відтінком шкіри, — перебив Завірюха. Хорунжий глянув на нього дещо спантеличений: 
     — Товаришу капітан, то ви вже знаєте, про кого мова? 
     Але капітан не відповів. Підійшовши до Недєльського, він по-приятельському поплескав його по плечу і сказав: 
     — Ну, пане магістр, досить читання! Біжіть до Комісяка і візьміть у нього список підозрюваних. 
      3 
     — Чудес на світі не буває, — любив говорити капітан Завірюха, — а якщо й трапляються, то завжди хтось мусить добряче попрацювати. 
     Так було і цього разу. На другий день намагалися встановити особу кочегара з готелю. Порівнювали відомості, що дістав хорунжий Барський, з описом злочинців, який дав Комісяк, з даними, взятими із свідчень Вероніки Галки. Написати просто. А на практиці це години праці багатьох людей. Працівники оперативного відділу складали списки підозрюваних, у картотеці розшукували карточки цих осіб, експерти порівнювали їхні відбитки пальців з тими відбитками, які зняв капітан на коробці з-під фарби. 
     Завірюха розумів, що вся ця робота може виявитись марною, — адже злочинець міг бути й не зареєстрований у міліцейській картотеці. І тому, чекаючи результатів експертизи, він накреслював план оперативних дій, які вважав за потрібне розпочати в тому разі, коли порівняння відбитків нічого не дасть. Розшукати злочинця у місті, де живе мільйон чоловік, — справа дуже копітка і складна, отож капітан обмірковував цей план з важким серцем. 
     Коли нарешті пізно ввечері з експертизи принесли лист, Завірюха взяв його з хвилюванням. Недєльський бачив, як капітан розірвав сірий конверт, вийняв з нього другий, теж запечатаний сургучом. Потім дістав невеличкий аркушик паперу з висновком експерта. Короткий блиск, який спалахнув в очах Завірюхи, коли він прочитав цей висновок, красномовніше, ніж слова, сказав сержантові про успіх. 
     — Ну, колего, ось вам і перше завдання, — мовив капітан і передав аркушик Недєльському. 
    *** Уже три години сержант Недєльський, одягнутий у цивільне, їздив по місцях, де, за наявними даними, найчастіше бувала розшукувана особа, але на слід не натрапив. І в серці маленьким черв’ячком уже ворушилося побоювання, що він не зможе знайти злочинця, що “перше самостійне завдання”, яке доручив йому капітан Завірюха, закінчиться поразкою. 
     — Їдьмо швидше! — кинув Недельський шоферові, хоч стрілка спідометра давно вже перейшла межу дозволеної в місті швидкості. 
     Нарешті в невеличкому брудному барі на Празі сержант побачив чоловіка, схожого на злочинця, якого він шукав. Той сидів за столиком у товаристві досить вродливої блондинки з передчасно постарілим обличчям. Недєльський непомітно вийшов з бару і покликав шофера. За хвилину обидва, з кухлями в руках рушили до столика незнайомця. 
     — Можна біля вас сісти? — запитав Недєльський хриплим від хвилювання голосом. 
     — Сідайте, — буркнув чоловік, швидко зиркнувши на них. 
     — Усі столики зайняті, а ноги аж гудуть, — пояснював шофер. 
     — Навіщо ця промова, — знизав плечима незнайомець, — є вільне місце, то сідайте і крапка! 
     Вони мовчки пили пиво, вдаючи зовсім байдужих, хоч у Недєльського серце під сірим піджаком так колотилося, що сержант боявся, чи не почує його жінка, яка замислено щось виводила на столику пальцем, вмоченим у розлите пиво. 
     — Слухай, — звернувся раптом до нього шофер, — може організуємо по сто грамів? 
     — Чому ні, — охоче підхопив ініціативу Недєльський. — А може й ви вип’єте з нами по чарці? За наш рахунок, звичайно… 
     — Ну валяй… замовте чвертку! — пожвавішав чоловік, який, видно, й не думав церемонитись. 
     Шофер пішов до буфету і незабаром повернувся з чверткою горілки і кількома бутербродами на тарілці. Незнайомець зневажливо відсунув закуску. 
     — Мені вистачить і того хліба, який є в чарці, — пожартував він, значливо моргнувши. — Ну то будьте, панове! 
     Недєльський мало не захлинувся теплою, несмачною горілкою, але мусив грати хлопця-друзяку і теж не взяв закуски. Розмовляли про погоду, про спеку, про ловлю риби у Віслі. Правда, розмовляв тільки чоловік, блондинка сиділа мовчки, і сержант запитував себе, хто вона — дружина, сестра чи просто випадкова знайома бандита? Ким би не була, а треба діяти. Треба вибрати слушний момент, кінчити випивку і арештувати цього типа, але так, щоб відвідувачі бару не розібрали, що сталося. Сержант боявся, щоб жінка не наробила галасу, та придумати нічого не міг. Випадок допоміг йому. Жінка раптом підвелась і, сказавши: “Я на хвилинку”, — вийшла. Недєльський штовхнув коліном шофера і одночасно запитав: 
     — Ти заплатив? 
     — Заплатив. 
     — Пора вже кінчати розвагу. 
     — Ви вже йдете? А може, ще одну чвертку? — з жалем у голосі промовив незнайомець. 
     — Час іти, — сказав Недєльський і, підвівшись, став впритул до незнайомого. Кмітливий шофер негайно став з другого боку. 
     — Ну, бувайте! — мовив сержант, подаючи бандитові руку. І як тільки той подав свою, Недєльський міцно схопив його. За другу руку одразу схопив шофер. 
     — Вставай, негіднику! — уривчастим від хвилювання голосом наказав Недєльський. — Ми з міліції… 
     Захоплений зненацька чоловік покірно підвівся і, навіть не намагаючись опиратися, рушив між своїми конвоїрами. Люди, які не знали, в чому справа, могли подумати, що то два приятелі ведуть третього, трохи підпилого. Вони вже підходили до машини, коли з бару вибігла подруга бандита. Здавалося, вона скоріше була здивована, ніж налякана. 
     — За що ви арештовуєте його? — спитала блондинка. 
     — За невинність, — буркнув шофер, саджаючи пасажира в машину. 
     — Пане інспектор, — звернулася тоді жінка до Недєльського, відчувши якось, що він тут старший, — я б хотіла дещо сказати чоловікові… 
     “Виходить, дружина”, — майнуло в голові сержанта. 
     — Говоріть, тільки швидко… 
     — Олесю, ти, мабуть, не скоро повернешся додому, залиш мені що-небудь на життя… Може, портфель? За нього завжди дадуть злотих двісті… 
     — Добре, люба, — охоче погодився арештований, — візьми і продай його. Я скоро повернуся, це просто непорозуміння. 
     Чоловік подав їй старий, облізлий портфель, але Недєльський тут же перехопив його на льоту: 
     — Хвилиночку, — мовив суворо, — я дозволив сказати кілька слів, але не дозволяв нічого передавати! 
     Сержант відкрив портфель, засунув у нього руку і, намацавши кілька маленьких металевих предметів, вийняв їх. То були годинники — п’ять новеньких, поблискуючих нікелем, плоских годинників марки “Лонжін”. 
     Побачивши, що було в портфелі, шофер аж свиснув. 
     — Це, мабуть, коштує більше ніж двісті злотих, — іронічно зауважив він. 
     — Я зовсім не знала, що там є, — спокійно відповіла жінка. — Він ніколи не хвалився переді мною тим, що заробить… 
     — “Заробить”! — засміявся Недельський. — Це, видно, та прогресивка за перевиконання плану, га? Непогано заробляєте, Чорна Ручко. Ну досить, їдьмо вже! 
     — Що ж, пане комісар, кожен старається, як може, — сказав, зовсім не збентежившись, Чорна Ручка. Він навіть не повернув голови, коли “Варшава” рушила з місця і на тротуарі лишилася самітна фігура жінки, яка називала його своїм чоловіком. Побрязкуючи наручниками, злочинець вигладив вилоги свого зеленого костюма в ялинку і мимохідь зауважив: 
     — А ви, пане комісар, мабуть, недавно працюєте в міліції? 
     — Чому ви так думаєте? — поцікавився Недєльський, відчуваючи в цю мить майже симпатію до свого першого арештованого. 
     — Бо я вас, пане комісар, ніколи не бачив. І ви не обшукали мене. А що, якби в мене була зброя? 
     — Ви повинні говорити тільки тоді, коли вас питають, — сердито буркнув сержант, відчуваючи, як краска заливає йому обличчя. До того ж у дзеркалі він побачив вишкірені зуби шофера, який, почувши зауваження Чорної Ручки, не міг не визнати, що той має рацію. Ця іронічна посмішка нагадала Недєльському гримасу поручика Комісяка, коли той ущипливо виказував йому за недосвідченість. Тільки тепер сержант обшукав Чорну Ручку, але ніякої зброї не знайшов. 
    *** — Ваш зять був багатою людиною? — питає Завірюха, а сам уважно дивиться в обличчя жінки, що сидить навпроти нього. Вискубані, підмальовані олівцем брови, рум’яна, які просвічують крізь товстий шар крему і пудри, не можуть приховати її віку. Рівні ряди нейлонових зубів непогано імітують натуральні, тільки вони надто білі, щоб можна було визнати їх за справжні. Жанна Шміт, сестра Вільгельміни Рем, викликана спеціально з Лодзі, спокійна і врівноважена. “Надто врівноважена, — думає капітан, — коли зважити, що цю людину спіткало велике горе”. 
     — Як на мене, то він жив добре, — відповідає жінка, — проте важко назвати його багатим у традиційному розумінні цього слова. 
     — Ви знаєте що-небудь про заощадження зятя? 
     — Вибачте, але я не заглядаю в ощадні книжки своїх родичів. Жили вони економно, тому могли зібрати. Август був експертом по імпортних товарах у багатьох установах, займав високу посаду, часто одержував премії… 
     — А ваша сестра жила у згоді з Августом Ремом? 
     — Я ніколи не чула, щоб Вільгельміна нарікала на свого чоловіка. Вони справляли враження щасливої сім’ї. Але сказати певно, що між ними не було непорозумінь, звичайно, не можна. 
     — Чому? — перебив капітан. 
     — Бо в наших колах взагалі не практикується публічно розв’язувати сімейні конфлікти або розповідати про них постороннім. 
     Усі відповіді цієї жінки були однакові: гладенькі, логічні і загальні. Вона не сказала жодного слова, яке могло б пролити світло на справу. Завірюха відчував у ній напружену пильність, старанно приховану під личиною інтелігентної, витонченої дами. 
     “Вона щось знає, та не хоче сказати”, — мучила капітана думка, але він не вмів знайти ключа до того, що старанно ховала в собі Жанна Шміт. 
     — Ви одержували матеріальну допомогу від сестри або Августа Рема? 
     — В основному ні. Раніше кілька разів я позичала у них гроші, коли відкривала в Лодзі свій магазин мод. Усі борги я вже давно виплатила Ремам. 
     — То були великі суми? 
     — Не дуже. По кільканадцять тисяч злотих. Звичайні родинні послуги. 
     — Вибачте, ще одне запитання: вони позичали вам гроші під проценти? 
     В її очах з пофарбованими чорними віями вперше блиснула іскра, але Шміт одразу ж погасила її: 
     — Я вже сказала, що то були справи родинні, а не торговельні, і таке запитання ображає пам’ять покійних. 
     — Вибачте… — капітан, ніби відчуваючи свою вину, схилив голову. 
     Запала мовчанка. Потім Завірюха наважився запитати про те, що його цікавило найбільше. 
     — Перш ніж перейти до наступного питання, я повинен ще раз нагадати вам, що свідок зобов’язаний говорити правду, і тільки правду. 
     — Це я знаю. Але знаю і те, що, виступаючи як свідок у справі своїх близьких родичів, я маю право не відповідати на запитання, — сказала Шміт, спокійно і очікувально глянула на Завірюху. 
     — Що ви знаєте про особу на ім’я Теофіл? Які стосунки були між ним і подружжям Рем? Де він тепер і що робить? 
     Ні в зовнішності жінки, ні в її поведінці, на перший погляд, нічого не змінилось, але капітан відчув, що це питання вразило Жанну Шміт. Минуло чимало часу, поки вона обізвалася трохи зміненим голосом: 
     — На це запитання я не відповідатиму. 
     Капітан неспокійно засовався. 
     — Не вирішуйте надто поспішно. Убито вашу сестру, загинув ваш зять. Усі прямі докази свідчать про те, що вбивцею був саме Теофіл. 
     — Це безглуздя! — вирвалось у Шміт, і вона, капітан помітив, одразу пожалкувала, що це сталося. 
     — Чому безглуздя? — пильно дивлячись на жінку, запитав Завірюха. Вона мовчала. 
     — То що ж? Не хочете нам допомогти знайти вбивцю вашої сестри і зятя? — наступав безжалісно капітан. — Ви ж, мабуть, не вірите, що Август Рем справді вбив свою дружину, а потім сам покінчив самогубством? 
     Жінка мовчала. 
     — Якщо Теофіл не винен, то вбивця хтось інший. Невже ви не розумієте, що доки ми не виключимо участі Теофіла, слідство не посунеться вперед і вбивця вашої сестри ходитиме безкарно? 
     Шміт не поворухнулась. 
     — Невже ви не любили своєї сестри? Хіба вам байдуже, чи буде викрито вбивцю найближчих вам людей? Невже не хочете допомогти зняти підозру з Теофіла, якого так чи інакше знайдемо, незалежно від того, допоможете ви нам чи ні? 
     Капітан спинився, бо губи в жінки затремтіли, вона підвела очі, здавалося, аж чорні від ненависті, і кинула йому прямо в обличчя: 
     — Ви жорстокий! Ви не маєте права! 
     Маска непохитної впевненості розплилася в сльозах, які текли по товстому шару пудри і крему на дряблій шкірі жінки. Завірюха байдуже дивився на ці сльози. Хоч тепер вони, здається, були не вдавані. Капітан знав, що коли він не використає цього моменту, то сестра Вільгельміни охолоне від враження, яке справили його питання, і може знову замкнутися, як слимак, уже назавжди. 
     — Я маю не тільки право, а ще й обов’язок питати вас про все. Я повинен знати правду про смерть Ремів! 
     — Навіщо? — відповіла Шміт. — Життя їм уже ніхто не поверне, а на голови тих, хто залишився, може впасти нове горе. 
     — На членів сім’ї, які лишилися? 
     Жінка замовкла, марно намагаючись витерти сльози надушеною хустинкою. 
     — Наскільки мені відомо, ви — єдина близька родичка покійних. Значить, вам загрожує якась небезпека? 
     Шміт зневажливо похитала головою. 
     — О, про себе я боюсь найменше! 
     Завірюха відчував, що підходить до межі, якої не повинен переступати, коли не хоче зіпсувати справи. І все-таки рискнув спитати ще: 
     — Ви маєте на увазі Теофіла? 
     Запитання було зайвим. Жінка, яка сиділа по той бік письмового стола, знову застигла, немов одгородившись від нього невидимим бар’єром. 
     — Більше я не скажу ні слова. І так сказала багато. Це тому, що ви довели мене до такого стану. 
     Допитувати далі не було сенсу. Завірюха підвівся. 
     — Вірте, мені дуже прикро, що довелося схвилювати вас. Я ніколи не допустив би цього, коли б не серйозність справи, яку мушу розплутати. Сподіваюся, що ви, обміркувавши все спокійно, пробачите цей гріх і зрозумієте мене… 
     Коли Шміт вийшла, капітан наблизився до вікна і навстіж розчинив його, немов хотів вивітрити з кімнати запах духів цієї жінки. 
     Кого боїться хазяйка будинку мод з Лодзі? Що вона знає про Теофіла, листи якого знайдено в кишені Рема? Хто ще причетний до справи Ремів, крім Жанни Шміт і Чорної Ручки? 
     — Цією дамою обов’язково треба зайнятися ближче, — буркнув капітан собі під ніс і подзвонив Барському. На жаль, хорунжого не було, і Завірюха знехотя поклав трубку. Раптом він помітив на столі запечатаний конверт. Взяв його. Штампів якихось установ на ньому не було — отже, лист приватний. Не було й прізвища відправника. Тільки адреса, надрукована на машинці: “Кримінальна секція міського управління міліції”. Капітан уважно оглянув конверт. 
     На поштовому штемпелі стояло: “Варшава-37”. І вчорашня дата. Конверт був з доброго паперу. Завірюха обережно розрізав ножем верхній край конверта і вийняв невеличкий аркушик паперу. Під рядками машинопису підпису не було ніякого. Капітан прочитав: 
     “Август Рем був воєнним злочинцем. Він працював у гестапо. Після війни продовжував свою шпигунську діяльність. Перевірте його ощадну книжку. Дружина довідалася про подвійне життя чоловіка. Хотіла покинути його і зійтися з людиною, яку кохала. Рем убив жінку, а потім покінчив з собою, побоюючись компрометації і викриття. Не можу назвати свого прізвища, тому що боюсь помсти довірителів Рема”. 
     Завірюха почав тихенько насвистувати арію Тореадора. Цей коротенький анонімний лист викликав радісне збудження. Капітан нетерпляче відсунув вазон з тюльпанами і, поклавши перед собою аркуш чистого паперу, почав креслити на ньому якісь геометричні фігури. 
     “Так, значить, уже довідалися про відновлення слідства, і щось їх занепокоїло. Підсовують мені додатковий мотив убивства і самогубства. Висновок ясний, думка про те, що тут було двоє вбивств, слушна; я, мабуть, на правильному шляху, якщо противник намагається наштовхнути мене на фальшивий слід. Крім того, хтось дуже добре знає, що я роблю, цікавиться успіхами слідства. Це не може бути одна людина, їх кілька або навіть група. 
     Завірюха знову взяв листа. Це писала інтелігентка людина. Звичайний злочинець не вжив би таких слів, як “шпигунська діяльність”, “компрометація”, “довіритель”… Про стать автора листа нічого сказати не можна — він ретельно уникав усіх граматичних форм які могли б це виказати”. 
     Ще раз старанно оглянув марку і поштовий штемпель. “Варшава-37”. Завірюха дістав з шухляди список поштових відділень. Відділення № 37 міститься на вулиці Мазовєцькій. Але ж місце відправлення листа ще нічого не значить — автор анонімки часто посилає свого листа зовсім не там, де живе. Так, з цього листа більше нічого не візьмеш. Принаймні тепер. Капітан приєднав його до речових доказів і почав писати відношення до експертизи. Треба було визначити групу слини, якою, можливо, зволожено конверт і марку, зробити аналіз машинопису, окремих відхилень шрифту, вад у друкарській машинці тощо; і, нарешті, про всякий випадок дактилоскопічну експертизу конверта, а передусім — самого листа, хоч, напевно, папір пройшов у свій час через кілька десятків рук. Здається, все. Ще мит подумав, чи не забув чого, і попросив секретарку викликати Юрека В’юна. 
      4 
     — Ну то як, Чорна Ручко, “розколетесь” чи ні? — Завірюха бавився годинниками, які лежали перед ним на столі, і тільки куточком ока стежив за чоловіком одягненим у “зелену ялинку” та спортивні тапочки. Той сидів у позі, сповненій почуттям ображеної гідності. 
     — В чому я маю “колотися”, пане комісар? У тій нікчемній сотні, що я позичив у дамочки, яка ніби перенеслась у краще завтра? 
     — Не думайте, що я повірю, немовби ви ходили туди тільки заради цієї сотні — такий, як ви, на всяку липу піде. 
     Чорна Ручка нахилив голову, дякуючи за комплімент, і навіть приклав обидві руки до зеленого піджака. Здавалося, він був дуже збентежений, коли відповів. 
     — Ви, пане комісар, до деякої міри маєте рацію, коли кажете, що спец, який поважає себе, навмання лепти не захоче. Але ж ви самі знаєте, як воно буває. Потреби мав великі, грошей — і не пахло. А після останнього вироку я дав собі слово назавжди покінчити з грубою роботою. На безриб’ї і рак риба, пане комісар. Що поробите — такі часи, кваліфікація пропадає, людина — хоче вона того чи ні — котиться на дно… 
     — Ну добре, добре, — перебив ці вболівання Завірюха, знаючи, що досвідчені рецидивісти можуть годинами плутати слід під час допитів. — А як пояснити, що ґудзик од вашого піджака опинився у спальні покійниці! 
     Чорна Ручка підвів брови. 
     — Що ж, видно слабкою ниткою був пришитий. Тепер навіть нитки порядної не дістанеш, кругом бракоробство. Я сам читав у “Жицю Варшави”… 
     Проте йому не пощастило поділитися з капітаном тим, що він читав у газеті, бо Завірюха безцеремонно спинив його. 
     — Але я хочу знати, як він туди попав? Що ви робили у спальні Вільгельміни Рем? 
     Затриманий вдав ображеного і обуреного: 
     — Невже, пане комісар, ви підозріваєте, що я залицявся до покійниці і приходив до неї, так би мовити, з аморальною метою? О ні, пане комісар, у мене дружина і діти, я ніколи б собі такого не дозволив… Я — у спальні чужої жінки?! 
     Капітан заскреготів зубами — негідник явно глузував з нього. 
     — От посидите кілька місяців до розгляду справи, тоді заговорите інакше. 
     Чорна Ручка поблажливо цмокнув. 
     — Кому це ви говорите, пане комісар? Я ж не вчора народився. Ми вже розмовляємо тут зо три години, а ви не змогли пред’явити мені жодного обвинувачення. Сорок вісім годин подержите мене та й випустите. Бо тепер порядок! — І він урочисто підніс палець вгору. 
     — Я візьму для вас санкцію від прокурора, — погрожував без переконання Завірюха. 
     — Насмілюсь припускати, що в Народній Польщі немає такого прокурора, який дав би вам санкцію на арешт ні в чому невинної людини, — поблажливо усміхався Чорна Ручка, немовби цією зухвалою посмішкою хотів сказати капітанові: “І кого ти лякаєш прокурором? Мене? Того, хто весь карний кодекс вивчив на власній шкурі?” 
     — А ці годинники? — показав рукою Завірюха. 
     — Годинники? — ввічливо перепитав Чорна Ручка. — Я вже мав приємність сказати вам, що вони не мої. Напевне, я помилково обміняв портфель в електричці, мені прикро, що через мою неуважність хтось зазнав втрати. Сподіваюся, що пан капітан відшукає власника, правда? 
     — Ви могли б вигадати який-небудь новий анекдот, а то завжди ця заміна портфелів у поїзді. 
     — Навіщо ж вигадувати? — знизав плечима Чорна Ручка. — Спробуйте довести, що цього не було. А я кажу, що саме так було, — додав поспішно, бачачи, що капітан записує його відповідь. 
     Деякий час Завірюха дивився на Чорну Ручку, який сидів чемно, з послужливою міною, всім своїм виглядом даючи зрозуміти, що він щиро прагне допомогти офіцерові в його важкій праці, а своє перебування в цій кімнаті вважає за трагічне непорозуміння. 
     — Чому ви покинули роботу в готелі якраз у понеділок, на другий день після вбивства Рема? 
     — Якби знаття, що його там уб’ють і мені буде стільки клопоту, то я покинув би її ще в п’ятницю. Така важка праця за вісімсот злотих у місяць — це не на мої сили, пане комісар. 
     — Але ви навіть не прийшли одержати чотириста злотих, які вам належали. А кажете, що вам потрібні були гроші! Чотириста злотих на дорозі не валяються. 
     Чорна Ручка зневажливо скривився. 
     — З тих грошей стільки користі, пане капітан, як козла молока. А йти, щоб кадровик почав мучити своїми умовляннями не кидати роботу, що так робити не можна і всяке таке інше… 
     — Ну, ну, не замилюйте мені очі. Яка невинність! А чому в готелі записалися під фальшивим прізвищем, дали фальшиву адресу? Може, для того, щоб вас кадровик не відвідав? 
     Чорна Ручка збентежено посміхнувся: 
     — Пане комісар, скажу як на сповіді. Ви самі знаєте, що я не завжди був у згоді з карним кодексом. Тягнеться дещо за мною. Колись я трохи провинився, одсидів, але хвіст завжди якийсь лишається. О, нічого особливого, але на всякий випадок я вважаю за краще візитних карточок на кожному кроці не залишати… 
     В цю мить задзвонив телефон. Завірюха взяв трубку, вислухав щось, потім, не змінюючи виразу обличчя, повернувся до затриманого, який з невинною міною колупається у підошві свого тапочка. 
     — Послухайте, що я вам скажу, Чорна Ручко. У нас і дані про те, що Рем не застрілився і своєї дружини він не вбивав. 
     — Мені дуже приємно, пане комісар, але яке я маю до цього відношення? — здивувався Чорна Ручка, граючи, як поганий актор. 
     — Є докази, що ви брали участь у цій справі! — грізно промовив капітан. 
     Чорна Ручка знову зацмокав, — це, напевно, був його улюблений спосіб виражати своє невдоволення. 
     — Ай, ай, ай, пане комісар! Як так можна? Робити мені такі закиди, та ще годі, коли я нарешті вирішив стати на той, як він зветься, — на шлях доброчесності! А, вибачайте, пане комісар, які докази ви маєте щодо мене? 
     Завірюха не відповів, бо ніяких доказів у нього не було. Але коли капітан висловив свою підозру щодо причин смерті Ремів, на обличчі Чорної Ручки сталася якась зовсім незначна, а все-таки помітна зміна. І хоч алое його звучав так само впевнено і насмішкувато, капітанові здалося, що бандит вражений тим, що почув, а роки роботи в міліції у Завірюхи виробилась якась надчутливість до тих майже невловимих змін, які відбуваються в поведінці підозрілої особи. Офіцери, що займаються кримінальними справами, між собою називають це “відчуттям” або “інтуїцією”, хоч напевно секрет тут у конкретній підсвідомій реєстрації різних спостережень, які в сумі й дають певний сигнал-застереження. Тепер Завірюха був певен, що Чорна Ручка багато чого знає про смерть Августа і Вільгельміни Рем, але доки не буде незаперечних доказів, з цього досвідченого злочинця нічого не витягнеш. Зрештою капітан не це мав на увазі, провадячи слідство. Він і раніше не обманював себе думкою про те, що Чорна Ручка “розколеться” перед його голослівними закидами. Але це була єдина нитка, яку Завірюха тримав у руках, єдиний провід, через який він міг викликати тривогу і паніку серед злочинців. Стривожена банда почне діяти, затирати сліди, і тоді натрапити на неї буде значно легше, ніж тепер, коли вона причаїлась. Уже п’ятнадцять хвилин три оперативні працівники уважно слухають допит і вивчають Чорну Ручку через замасковані отвори в стіні кабінету, ретельно запам’ятовують усі його риси. 
     Завірюха поглядає на годинник: ще є час. За шість хвилин оперативні працівники вийдуть на вулицю. А поки що капітан продовжує допит, ставлячи такі запитання, які могли б викликати у злочинця тривогу. 
     — У вас, мабуть, багато знайомих у Варшаві? 
     — Є трохи, ми ж не в пустелі живемо, — по-філософськи відповідає Чорна Ручка. 
     — А Теофіла ви знаєте? — питає Завірюха, проникливо дивлячись в обличчя злочинця. Той відповідає швидше, ніж капітан сподівався: 
     — Знаю. 
     — Що він робить? 
     — Теофіл? 
     — Авжеж, Теофіл! 
     — А який? 
     — Той, з яким ви знайомі, — каже Завірюха спокійно хоча розуміє, що бандит відкрито насміхається з нього. 
     — А, той, — легковажно відповідає рецидивіст, — тої працює гробокопом, йому вже років сімдесят, а щодо горілочки, то й молодого за пояс заткне. 
     — Перестаньте строїти дурня! — обурюється Завірюха. — Ви ж знаєте, що мене цікавить не цей Теофіл, а той, який замішаний у справу Ремів. Молодий хлопець пристойний, — імпровізує капітан. 
     — Такого Теофіла я не знаю, — з уболіванням хитає головою Чорна Ручка, вдаючи, ніби йому неприємно, ще не може зробити офіцерові таку дрібну послугу. — Але якщо ви бажаєте, пане комісар, то я можу запитати серед своїх друзів і знайомих. Хоч, правда, у Варшаві молодих і пристойних Теофілів може бути тисяч двадцять, а то й більше… 
     Шість хвилин минуло. Завірюха бере заздалегідь підготовлений бланк і підписується на ньому. 
     — Ви вільні, — каже він, вручаючи папірець Чорній Ручці, — але поки що вам не можна виїжджати з Варшави. 
     — Хіба я не казав? — зауважує Чорна Ручка і не поспішаючи бере звільнення з-під арешту. — Є в Польщі правопорядок! Що ж до виїзду з Варшави, то можете бути спокійні, пане комісар. Я варшав’янин з діда-прадіда і ніколи не виїжджаю з любимої столиці далі, ніж на околицю — на маївку. 
     — Ну, йдіть, уже! — Завірюха нетерпляче махає рукою. 
     — А браслети? — простягнув обидві руки Чорна Ручка. — Не можу ж я з такими дорогоцінностями прогулюватись по місту… 
     Завірюха знімає наручники. Чорна Ручка розтирає зап’ястя і неквапливо прямує до дверей. Потім на мить обертається. 
     — То ви, пане комісар, відшукаєте власника цих годинників? Інакше, їй-богу, я не зможу спокійно скати, думаючи, що мимоволі скривдив невинну людину! 
     Капітан дивиться на злочинця, який цинічно шкірить зуби, і несподівано каже: 
     — Знайду, безумовно знайду. І обов’язково, скажу вам, хто і чому вбив Ремів. Тоді вже з доказами. До побачення, пане Чорна Ручко! До побачення! 
     Капітан закурює, підходить до письмового стола, на якому лежать шість сріблястих плоских годинників, бере один, підкидає на долоні. І раптом у свідомості зринають два факти, дуже далекі один від одного: рахунки та закордонні листи з приводу імпорту годинників у сейфі Августа Рема і оці шість блискучих, тонкої роботи іграшок, які лежать на столі. Між ними нема ніякого зв’язку, але в слідстві все важливе. Ці дві окремі деталі можуть бути частинами в ланцюгу логічно пов’язаних доказів. Капітан кидає цигарку, яка вже починає припікати пальці. 
     У двері просовує голову секретарка: 
     — Пане капітан, до вас якийсь чоловік з Бюро імпорту точних приладів… 
     Завірюха нехотя, повертається, відриваючись од своїх думок. 
     — Як прізвище? 
     — Не хоче назвати, говорить, що скаже особисто вам. 
     — Так… — усе ще думаючи про своє, мимрить Завірюха, потім машинально перепитує: — Звідки він, я не дочув? 
     — З Бюро імпорту точних приладів, — читає з аркушика секретарка. 
     — Так давайте ж його негайно! — раптом жвавішає капітан і одним рухом згрібає всі годинники в шухляду. 
      5 
     Біля будинку управління міліції з’являється невеличка постать у зеленому піджаку, з обірваним ґудзиком і в брудних спортивних тапочках. Чорна Ручка деякий час стоїть нерухомо, ніби вражений сліпучим липневим сонцем, яке заливає широку площу імені Дзержинського. З-під опущених вій він уважно оглядає людей, які товпляться біля кінотеатру, юрбу на трамвайній зупинці. Непомітно окидає поглядом вулицю, потім підсмикує штани і повільно, не поспішаючи прямує до трамвайної зупинки. Звідки йому знати, що юнак у сірому костюмі, який уважно вивчає схему трамвайних маршрутів, стежить за ним у склі вивіски, мов у дзеркалі. Чорна Ручка не помічає і добродія в береті, що прогулюється на другому боці вулиці, тримаючи в руках свіжий номер “Жиця Варшави”. Тим більше не викликає у нього ніяких підозрінь спортсмен у коротких штанях, що стоїть позаду на цій же зупинці, за якихось десять—п’ятнадцять метрів, і розмовляє з кокетливою брюнеткою. Зрештою то тільки окремі люди з кількох десятків, і вони нічим не відрізняються від інших. 
     Хай собі Чорна Ручка їде трамваєм № 30, ви можете не сумніватися, що цим самим трамваєм, хоч і в іншому вагоні, поїхали пан у сірому костюмі і молода пара спортсменів. А що сталося з добродієм у береті? Побачивши, що тридцятка від’їжджає, він зовсім перестає цікавитися новинами, зупиняє першу-ліпшу машину, сідає і їде на досить значній відстані за трамваєм. 
     Але погляньмо, що робить у цей час симпатичний сержант-магістр Недєльський. 
     Ось і він. Замість мундира, на ньому синій засмальцьований фартух, руки вимазані маслом. Разом з ним — так само одягнений чоловік з чемоданчиком. Обидва входять у великий будинок на Кручій вулиці. Одержують пропуск, із штампом “Бюро імпорту точних приладів”, піднімаються ліфтом на третій поверх і розшукують кімнату з вивіскою “Машбюро”. 
     — Що, знов технічний контроль? — дивується старша друкарка. 
     — Минулого року ви нарікали, що ми дуже рідко приходимо. От ми й вирішили виправити помилку, — посміхається майстер. — Але сьогодні все зробимо швидко, бо я з помічником. — І він киває головою на Недєльського, який чемно кланяється. — Треба перевірити і почистити тринадцять машинок, — звертається майстер до Недєльського. 
     — Ви хочете перевірити всі машинки? — перепитує старша друкарка. — Ну, це справді незвичайний прогрес у нашому кооперативі… А чому я ніколи раніше вас не бачила?.. 
     — Ми недавно працюємо в цьому кооперативі, — усміхається майстер, і одразу ж береться до роботи. 
     Друкарка відходить. Помічник подає йому щіточки, а сам, коли ніхто не дивиться, клацає на машинці,— відбиває по кілька разів кожну букву, інвентарний номер машинки і місце, де вона стоїть, потім непомітно ховає аркушик у кишеню. Це ні в кого не викликає підозри — адже після чистки машинку треба перевірити. Незабаром майстри закінчують свою справу, знімають халати, вкладають їх у чемоданчик старшого майстра, друкарка хвалить їх за швидку і сумлінну роботу, і вони йдуть. 
     — Я в управління, — каже старший “майстер” — автомобільний механік з майстерень управління. 
     — А я до експертизи, — відповідає Недєльський. 
     У трамваї він весь час думає, чи не помилився капітан, припускаючи, що анонімка була з Бюро імпорту точних приладів. Листа вкинуто поблизу Бюро, де працював Рем. Недєльський закінчив юридичний факультет; вивчав логіку, розуміє, що це ще нічого не означає. Та коли тут щось і є хоч трошечки зв’язане з їхньою справою — це треба перевірити. 
    *** На Новому Світі Чорна Ручка, не чекаючи, поки трамвай зупиниться, вискочив з вагона. Слідом за ним плигнув чоловік у сірому костюмі. Молоді спортсмени спокійно вийшли на зупинці. А секунд через п’ятнадцять, щиро подякувавши шоферові, за ними поспішив добродій у береті. І знову за Чорною Ручкою, який нічого не підозрівав, ішли, час від часу міняючись місцями, три працівники міліції. 
     Чорна Ручка іноді озирався, зупинявся біля вітрин і оглядав прохожих у дзеркальних вікнах, проте у натовпі, який заповнював тротуар, не помічав нічого підозрілого. 
     Раптом він зайшов у під’їзд і почав зав’язувати шнурок тапочка, з-під руки уважно спостерігаючи, що діється на тротуарі. Ніхто не затримався поблизу, ніхто не оглядався. Отже, все в порядку. Чорна Ручка провозився з шнурками ще кілька секунд, потім вийшов і впевнено рушив у магазин, на вітрині якого стояв хронометр з червоного дерева з написом “Точний час” і поблискувало багато годинників різноманітних марок. Добродій у береті, що йшов з протилежного боку вулиці, затримався на автобусній зупинці. Чоловік у сірому костюмі почав переглядати книжки, виставлені у вітрині міжнародного книжкового магазину. Молода пара спортсменів засперечалася, потім дівчина взяла свого товариша за руку і потягнула до ювелірного магазину, де зник Чорна Ручка. 
     Задзеленчав дзвінок біля вхідних дверей, юнак і дівчина опинилися всередині невеличкого магазину, перегородженого заскленим прилавком, на якому лежали годинники і різні вироби із срібла. Але до відвідувачів ніхто не вийшов. Дівчина почала розглядати кліпси різноманітної форми, показуючи пальцем через скло на ті, які їй сподобались. Юнак підтакував, а сам напружував слух, намагаючись вловити, що діється за оксамитною завісою, яка відділяла магазин від робочої кімнати. А продавця все не було. Тоді здивовані покупці почали кашляти і стукати в скло вітрини. Завіса відхилилася, звідти висунулась голова літнього чоловіка, кинула: “Одну хвилиночку” — і знову зникла. Юнак тільки й встиг помітити, що це було обличчя з сивіючими скронями, старанно виголене і випещене. Одну мить йому здалося, що десь там, за оксамитною завісою, скрипнули двері, але одразу ж після цього господар магазину з’явився за прилавком і, ввічливо посміхнувшись, сказав, що він до їхніх послуг. 
     — Моя наречена хотіла б вибрати кліпси, — почав юнак, відзначивши, що він не помилився, вважаючи літнього чоловіка за людину, яка дуже дбає про свою зовнішність. Бездоганно пошиті штани вдало маскували трохи заокруглене черевце, голуба сорочка з короткими рукавами добре гармоніювала з сивиною висків і загорілим обличчям. Руки були випещені, нігті старанно підчищені і відполіровані замшею. Од нього чути було легкий запах лаванди і дорогих ароматних сигарет. 
     Дівчина примхливо перебирала кліпси — одні здавалися їй надто скромними, інші надто вишуканими. Чемний господар терпляче виконував її примхи. Нарешті дівчина зважилася купити чорно-золоті майолікові кліпси, що мали форму кульок. Юнак узяв кліпси, непомітно глянув на ціну і скривився, викликавши цим легку поблажливу усмішку на устах вишуканого пана. 
     — Нічого не зробиш, — зітхнув юнак, — запакуйте, будь ласка. 
     — Слухаю, — простягнув руку чоловік із-за прилавка. Але в цю мить юнак, якого ненароком штовхнула наречена, випустив кліпси на підлогу, і вони покотилися до завіси. 
     — Який ти незграбний! — скрикнула дівчина, хоч усе трапилося саме через неї. 
     — Не турбуйтеся, це дрібниця, — поспішно сказав господар юнакові, який, почервонівши від сорому, кинувся за кліпсами. Та юнак будь-що вирішив виправити свою помилку і в погоні за кліпсами зайшов аж до оксамитової завіси. 
     — О, одна вже є! — вигукнув він, швидко заглядаючи за завісу і піднімаючи з підлоги маленьку кульку. — А ось і друга! — сказав юнак, незважаючи на власника, який намагався не пустити його далі у відгороджену частину кімнати. Але юнак уже випростався, тримаючи в руці кліпси, і винувато подав їх хазяїнові магазину, який почав запаковувати покупку у красиву коробочку, вистелену оксамитом. На кришці виблискував золотом напис: “Мирослав Згожельський з С-ми. Годинниково-ювелірна майстерня. Заснована в 1900 році”. 
     Пан Згожельський ввічливо, але з гідністю вклонився на прощання, і юнак та дівчина вийшли з магазину. На вулиці вони одразу рушили до чоловіка в сірому костюмі, який усе ще переглядав закордонні книжки. Молода пара зупинилася біля нього, і юнак у спортивному костюмі, показуючи нареченій якусь книжку, тихо буркнув: 
     — Амба, браток. У магазині його нема, вийшов чорним ходом! 
     — Значить, “обрізав хвіст”? 
     — Обрізав. Відпусти Братковського, а то стирчатиме на цій зупинці до смерті. І ходімо в управління, дістанемо на горіхи від Комісяка. Він нам дасть перцю, уявляю собі! 
     “Наречена” глянула на годинник: 
     — А я поїду готувати обід, вже пізно. 
     — Їдь, їдь, бо я повернусь голодний, як вовк, — відповів спортсмен. — Ага, ще одне: дай мені ці кліпси, бо інакше мені не повернуть грошей — адже рахунка у нас немає. 
     — Шкода, — зітхнула дружина, — вони такі гарні. А може, я візьму їх собі, Вацусь? 
     — Що ти, Зосю! Сто злотих, а до першого ще дев’ять днів, — відповів оперативний працівник міліції. ї тут же втішив дружину: — Можливо, після першого одержу премію, тоді куплю тобі такі самі… 
       РОЗДІЛ IV 
     1 
     Завірюха зосереджено розглядав карту Польщі. Червоними кружальцями позначив на ній місця, де були вчинені вбивства з пістолета “Веста”. Одне у Варшаві, одне в Катовіцах, одне біля Кракова і ще одне — у Цєшині. Поряд з червоними кружальцями стояли дати — від 1955 року і дотепер. У Катовіцах в 1955 році вбито працівника органів безпеки. Поблизу монастиря під Краковом загинула від кулі жінка, яку добре знала краківська міліція. У Цєшинських лісах, недалеко від кордону, знайдено труп лісничого. І ось у Варшаві загинуло подружжя Рем. Якщо все це справа одних і тих же людей, то, виходить, бандити діють майже чотири роки. Та чи ті самі це злочинці? Хоча пістолет “Веста” тепер досить рідкісний — та це ще не доказ. Стріляли то в голову, то в груди, майже впритул або за кілька кроків. І жертви були різні. 
     Найбільше думав капітан про вбивство жінки під Краковом. Це була єдина справа, яку пощастило розкрити. Через вісім годин після вбивства злочинця спіймали із зброєю в руках. То був молодий, але вже відомий міліції краківський бандит Фльорек. Проте в першу ж ніч після свого арешту він покінчив самогубством, прийнявши з кавою ціанистий калій. Капітан аж вилаявся, коли довідався, що хорунжий Рак, який вів слідство, одразу ж не допитав убивці, вирішивши відкласти це на другий день. Фльорек забрав з собою в могилу і таємницю злочину. 
     Завірюха перегортав пожовклі документи і сердито думав про те, що от ледве пощастило схопити якусь слабеньку ниточку, а вона вже й лопнула. “А того Рака я б понизив у званні до рядового”. Звичайно, капітан не мав рації — якби Фльорека й допитали, то навряд, чи він одразу ж “розколовся”, особливо коли зважити, що злочинець був готовий на все. 
     Ще раз прочитав рапорт про самогубство Фльорека: “Прийняв велику дозу ціанистого калію, розчинивши його в каві, яку, відповідно до правил внутрішнього розпорядку, одержав на вечерю. Викликаний негайно лікар констатував смерть”. “Ну, добре, пане Рак, знову обурився Завірюха, — а де ж Фльорек узяв той ціанистий калій, де він його ховав? Невже ви навіть не обшукали його? Ні, ось акт обшуку: “У арештованого знайдено: гаманець шкіряний, коричневий, у якому було 364 злотих і банкнот, 10 доларів, пістолет “Веста” № 125673, запасну обойму з патронами калібру 7,65, рукавички шкіряні, коричневі № 8, паспорт серії ВЦА № 201695 на ім’я Зигмунда Фльорека”… 
     — Ну, добре, що хоч обшукав його! — полегшено зітхнув капітан, переглядаючи далі список дрібних речей, знайдених у вбивці. І ось, нарешті, останнє речення: “Крім того, в маленькій кишені піджака знайдено три нові годинники, швейцарські, на каменях”. 
     — Ні, це неможливо, — вигукнув Завірюха. Та маленькі чорні букви друкарської машинки чітко говорили: “три нові годинники марки Дельбана”… І коли капітан знову глянув на карту, червоні кружальця вже здавалися йому не випадково розкиданими плямами, а кільцями одного ланцюга. От якби той Рак не був таким йолопом! Адже у мене майже такий самий ланцюг фактів: листи Рема, годинники, знайдені у Чорної Ручки, ювелірний магазин, у якому Чорна Ручка “обрізав за собою хвіст”, і анонімка, написана, мабуть, з Бюро імпорту точних приладів. Все треба продумати, ретельно перевірити… А проте ланцюг вимальовувався. Правда, багато кілець у ньому було ще в тумані. 
     “Але якщо все це так, — подумав раптом капітан, — то справжня робота ще попереду, а вбивство Ремів стане початком розкриття великої афери”… Він уже не міг всидіти. Підвівся з стільця, почав ходити по кімнаті — неспокійний і збуджений. 
     У двері постукали. 
     — Заходьте! — гукнув Завірюха, зупиняючись біля письмового столу, на якому лежала велика карта Польщі. До кабінету ввійшов Недєльський, і, тільки глянувши на нього, капітан зрозумів, що сержант приніс недобрі вісті. 
     — Що сталося? — спитав Завірюха. 
     — Кінець, — зітхнув Недєльський. — Експертиза встановила, що анонімка надрукована не в Бюро імпорту. Шрифт жодної з їхніх машинок не підходить. — І він подивився на капітана так, наче сам був винен у тому, що експертиза не справдила їхніх сподівань. 
     Завірюха похитав головою. 
     — Ну от один ланцюг уже розпався… Недєльський, намагаючись відгадати, про який “ланцюг” каже капітан, мовив заспокійливо: 
     — Може, ще не так погано, лопнуло щонайбільше одне кільце. 
     Завірюха вдячно поплескав його по плечу: 
     — Маєте рацію, одне кільце. Але бачите, колего, жоден ланцюг в цілому не міцніший, ніж найслабше з його кілець. 
    *** — У справі Фльорека для мене є багато психологічних неясностей, — говорив увечері того самого дня професор Верхар, заварюючи незамінну каву. 
     — Якби тільки психологічних, то це ще півбіди, — знизав плечима Завірюха. — Вся справа складається поки що з самих неясностей. 
     — Не треба нехтувати психологією, друже, — заперечив Верхар. — Дуже часто з’ясування якогось психологічного моменту проливає світло на техніку та причини злочину, на особу злочинця. 
     — Не агітуй мене за свою психологію, — зауважив капітан, добре знаючи приятеля і його пристрасть до психології. — Я й так шаную її. Найкращий доказ — це те, що я тобі розповів про самогубство Фльорека. 
     — От-от, саме це самогубство я й маю на увазі. Мені здається, що воно тимчасово мусить бути для тебе навіть важливішим за ті годинники, які знайдено у злочинця. 
     — Чому? 
     — Бачиш, годинники тільки підтверджують певний хід думок, а самогубство може просунути тебе вперед. 
     Завірюха скептично знизав плечима: 
     — Це було так давно. Фльорека вже немає в живих… 
     — Ото ж бо, що немає! — Верхар тріумфуючи підняв палець. — А чому його немає в живих? 
     — Тому що він прийняв таку дозу ціанистого калію, якою можна було б слона вбити. Я ж тобі вже казав. 
     — Мене цікавить не фізична причина смерті, а психічні передумови самогубства. Свого часу я цікавився цим питанням. — Верхар підійшов до бібліотеки і взяв голубу книжку французькою мовою. — Тут є моя стаття. Може, тобі пригодиться? 
     Завірюха безпорадно розвів руками: 
     — Друже мій, ти забуваєш, що я не володію іноземними мовами, крім німецької. 
     — Це погано, — докірливо сказав Верхар. — Скільки мов ти знаєш, скільки в тебе друзів, скільки в тебе професій і вмінь — стільки разів ти людина. Ну що ж, доведеться прочитати тобі невелику лекцію… 
     Верхар почав гортати пожовклі сторінки французького наукового журналу і пояснювати ті фрагменти статті які, на його думку, могли знадобитися капітанові для правильної оцінки справи Фльорека. 
     — Наукові досліди, проведені в різних країнах, свідчать, що в тюрмах найчастіше кінчають самогубством люди психічнохворі. Що ж до професіональних бандитів, то в даних про самогубство взагалі їх не згадують. А в тюрмах… О, тут є речення, яке тебе зацікавить: “Професіональні злочинці позбавляють себе життя у в’язницях виключно рідко”. Одразу після арешту такий злочинець може зробити це лише в стані сильного оп’яніння або в шаленому гніві. Але ж Фльорек під час арешту не був ні п’яний, ані патологічно збуджений? 
     — В документах справи про це не сказано. Ховався він і втікав як цілком нормальна людина, після арешту поводився теж спокійно. 
     — Бачиш, а я вважаю, що звичайний злочинець може наважитись на самогубство лише в стані якоїсь несамовитості. Що таке самогубство? Це втеча від життя, капітуляція перед наслідками певних вчинків або життєвих ситуацій, які здаються людині нестерпними. — Верхар почав наливати каву. — Ну, а від чого, я тебе питаю, тікав цей Фльорек? Чого він так боявся, що навіть підняв руку на власне життя? 
     — Він міг боятися кари за вбивство, — відповів Завірюха не досить впевнено. 
     — Ти сам цьому не віриш, — скривився Верхар. — Професіональний злочинець боїться кари за вбивство? Якби йому загрожувала навіть смерть (а це ще невідомо), то навіщо б він заподіяв собі цю смерть на кілька місяців раніше? Здебільшого у таких випадках карають довготерміновим ув’язненням, і вбивця чудово знав про це. Отже, виходить, що Фльорек обрав собі кару важчу від тої, яка чекала на нього з боку правосуддя. 
     — Може, він не хотів виказати в процесі слідства якихось таємниць? — висловив припущення Завірюха. 
     — Оце вже ближче до істини. Відомо чимало випадків коли в’язень кінчав самогубством, щоб не видати своїх товаришів, не зрадити їхніх секретів. Але скільки загартованості і відданості ідеї потрібно для того, щоб зважитися на таке трагічне рішення! Навряд, щоб бандитові було властиве почуття обов’язку щодо своєї банди. Адже за свою “роботу” він одержує гроші, а я не вірю, щоб за гроші хтось міг покінчити життя самогубством. Чи, може, цей Фльорек відзначався надзвичайно міцними життєвими основами, високорозвиненою системою моральних переконань, живим почуттям морального обов’язку? Ні, це дурниця, правда ж? 
     Капітан уже зрозумів, до чого хилить професор, але перспективи, які відкривалися, коли б прийняти його точку зору, були такі далекосяжні і похмурі, що Завірюха навмисно не поспішав робити висновок з цих міркувань. А Верхар, погладжуючи борідку, вів далі: 
     — Це перша психологічна фальш, яку я відчув одразу, коли ти розповів про смерть Фльорека. Але є ще один факт, який суперечить психології. Фльорек прийняв ціанистий калій, перебуваючи під арештом. Значить, він носив його весь час при собі, заздалегідь підготувавшись саме до такого випадку. Це не здивувало б мене, якби йшлося про революціонера або політичного злочинця, що діє під впливом певних ідейних імпульсів. А бандит, який іде на злочин з низьких користолюбних міркувань? Ні, друже, ти з таким же успіхом міг би припустити, що мій Тор носить отруту в нашийнику, маючи намір прийняти її, коли господар вижене його… Якби злочинець надумав покінчити з собою в стані несамовитості, то він би повісився на поясі від штанів або на шнурках від черевиків, перерізав собі жили склом з розбитої шибки і т.ін. Крім того, ціанистий калій не валяється де завгодно. Все це вказує на умисність, на те, що отрута була заздалегідь підготовлена. А це, якщо брати до уваги інтелектуальний і моральний рівень Фльорека, абсолютно неправдоподібно. 
     — Ти геній, професоре! — вигукнув Завірюха і аж підскочив з крісла. 
     — Я не геній, я кажу тільки про те, на чому розуміюся, — заперечив Верхар. — Для мене ти такий же геній, коли розповідаєш про свої справи. Але я ще не закінчив. 
     Завірюха спинився і вичікувально глянув на професора. Верхар дістав з кишені жилетки порошок від головного болю і подав його капітанові. 
     — Прийми! 
     — Навіщо? У мене не болить голова!.. 
     — Нічого, це не завадить. Прийми… 
     Капітан похитав головою, але, знаючи дивацтва приятеля, взяв порошок, другою рукою взяв чашку з кавою, підніс порошок до рота. 
     Верхар схопив його за руку. 
     — Бачиш, це третя і остання психологічна фальш у смерті Фльорека. Отруту приймають у сконцентрованому вигляді і запивають водою, а не розчиняють її в каві, щоб потім випити, особливо під замком, коли кожної хвилини можуть заглянути або привести когось нового. Простіше й легше проковтнути маленький порошок і швиденько запити його, ніж смоктати з чашки чверть літра отруєної рідини, знаючи, що вона отруєна. 
     — Отже, ти думаєш… — Завірюха не докінчив речення — його перебив Верхар. 
     — Я думаю те саме, що й ти. 
     — Це логічно, — замислено насупив брови капітан. — За допомогою ціанистого калію усунено людину, яка могла б видати інших. Тому зроблено це негайно ж після його арешту. Гаразд, але хто міг це зробити, хто міг насипати йому ціанистого калію у приміщенні міліції? 
     — Це вже питання, на якому повинен розумітися ти. Тут уже я сподіваюся почути від тебе щось “геніальне”, — усміхнувся професор. 
     У передпокої задзвонив телефон. 
     — Пробач, одну хвилиночку, — сказав Верхар і почалапав у вітальню. За ним ліниво поплентався Тор. Капітан запустив пальці в густу чуприну, намагаючись дати лад думкам, і раптом почув голос Верхара: 
     — Романе, це до тебе! З управління! 
     Коли Завірюха повернувся з передпокою, Верхар, вражений дивним виразом його обличчя, тривожно глянув на капітана: 
     — Що сталося? 
     — Я повинен зараз же їхати. Подзвони, будь ласка, моїй дружині і скажи, що сьогодні я не ночуватиму дома. — Він уже надівав плащ, шукаючи очима портфель, який був десь між купами книжок, що завалювали крісла і стіл професора. 
     — Але ж можеш сказати, що сталося? У тебе такий дивний вигляд, — стурбовано мовив Верхар, допомагаючи шукати портфель. 
     — Твоя гіпотеза вже підтвердилася. На двадцять третьому кілометрі Отвоцького шосе знайдено труп Чорної Ручки. 
     — Кого? — здивовано спитав професор. 
     Капітан вибачливо махнув рукою: 
     — Ах, ти ж іще нічого не знаєш про нього! Розумієш, це був мій Фльорек. Єдиний свідок, який багато знав про цю справу і якого знав я. 
     Схвильований капітан збіг сходами вниз: ще одне кільце, яке, здавалося, він міцно тримає в руці, лопнуло. Завірюха не міг відігнати думку, що зробив велику дурницю, не затримавши, навіть всупереч прокуророві, Чорну Ручку. 
      2 
     — Алло, Мєдзешин? Алло, Мєдзешин? Говорить Варшавське управління міліції. Негайно виставте пости на виїздах. Затримуйте всі машини, які йтимуть у напрямі Варшави, записуйте всіх пасажирів і номери автомашин.:. 
     — Алло, Пілява? Алло, Пілява? Не заважайте — службова розмова! Негайно виставте пости на виїздах… 
     У той час, коли черговий офіцер надривав собі горло, щоб виставити пости на дорогах з Отвоцька, Завірюха поспіхом вивчав карту околиць Отвоцька і записував дальші розпорядження, які мали бути виконані, поки він сам приїде на місце злочину. За цією роботою і застав його сержант Недєльський. 
     — Це добре, що ви вже тут, — звернувся Завірюха до сержанта. — Застрелили Чорну Ручку. Зараз поїдемо туди. Довідайтесь, чи готова санітарна машина — вона повинна їхати за нами… 
     Не минуло й п’ятнадцяти хвилин, як вони вже мчали пустими вулицями варшавських околиць. 
     З двадцятого кілометра Завірюха не відривався од вікна, пильно вдивляючись у клин світла, вирубаний в нічній темряві потужними фарами “Варшави”. 
     — Тут, — сказав капітан. 
     На шосе стояло кілька чоловік. Юрек зупинив машину. 
     Міліціонер, який був біля трупа, коротко доповів, як знайшли вбитого. 
     — А це ті два трактористи, які повідомили нас, — закінчив міліціонер, вказуючи на двох цивільних, що стояли за кілька кроків. 
     — Підійдіть, будь ласка, ближче, — покликав їх капітан. — Розкажіть, як це було. 
     — Ми їхали з Отвоцька до Варшави, — почав вищий і, напевне, старший тракторист. — За якісь три кілометри звідси нас обігнала автомашина. Красива така, закордонна. Саме через це ми звернули на неї увагу, 
     — Якої марки? — спитав Завірюха. 
     Але трактористи не могли відповісти на це запитання. Сказали тільки, що машина була модерна, пофарбована в кремовий колір. 
     — А номер не запам’ятали? 
     — Ні, звичайно, не запам’ятали, хто б там запам’ятовував номери. 
     Проте менший тракторист пригадав, що номер був якийсь дуже дивний. 
     — А водія чи пасажирів не помітили? 
     — Темно було так, що хіба, може, кіт побачив би! Та й їхала вона швидко, кілометрів сімдесят, а наш старий шкарбан… самі знаєте… 
     — І що було далі? — допитувався капітан, на превеликий подив Недельського, зовсім не поспішаючи оглянути труп. 
     — Ми доїхали сюди і побачили у рові людину. А що було потім, то ви вже знаєте… 
     Завірюха замислився на хвилину, тоді спитав: 
     — А чому, не розумію, ви почали свою розповідь од тієї машини? Адже ви могли побачити вбитого зовсім незалежно від красивого автомобіля… 
     Сержант Недєльський неспокійно зарухався: саме про це кортіло спитати і йому, тільки він не насмілився перебити капітана. 
     Старший тракторист знизав плечима: 
     — Ми б його зовсім не побачили, якби не та машина. У таку ж темну ніч дивишся тільки на шосе, а не по канавах, Але, виїжджаючи з-за повороту, ми побачили червоні вогні машини, що стояла на цьому місці. Та сама. Фелєк ще сказав: “Ти дивись — знову ця шикарна машина…” Тільки-но я це промовив, як машина рушила і помчала, мов диявол, у напрямі Варшави… 
     — А як у такій темряві ви впізнали цю машину? — спитав Завірюха, прикинувши, що від повороту сюди було добрих сто метрів. — Адже ваші фари навряд чи могли освітити її… 
     — Якби вона не була така модерна, то ми б її не впізнали. Але задні вогні у неї були великі, наче тарілки… 
     — А між ними освітлена пластмасова червона стрілка, — додав другий тракторист. 
     — Вашу увагу привернуло те, що машина стояла саме тут? 
     — Так. Я теж вирішив зупинитися, розім’ятись трохи… 
     На шосе од Варшави раптом заблищало світло фар, і незабаром під’їхала міліцейська санітарна карета. З неї вискочили лікар, фотограф, міліціонер із службовим собакою і ще один сержант. Тепер Недєльський зрозумів, чому капітан не поспішав оглядати труп і місце злочину. У темряві не можна було докладно оглянути місце події і навколишню територію. 
     Ледве привітавшись, люди з санітарної карети приступили до роботи. Фотограф встановив штатив і наладив прожектори; міліціонер водив пса, який вишукував слід; лікар оглядав труп, сержант уважно вивчав місце злочину. І Недєльський, побачивши, що коротка літня ніч уже блідне, почав описувати ситуацію. Завірюха ходив від одного до другого, заглядав через плече, цікавився результатами їхньої роботи, але не заважав. Кожен знав, що і як треба зробити, знав, що плоди їхньої праці допоможуть у дальшому слідстві. 
     — Причина смерті? — поцікавився Завірюха, зупиняючись біля лікаря. 
     — Постріл у голову, ушкодження мозку, — сказав лікар, не припиняючи огляду. 
     — Постріл зблизька? — спитав ще капітан. 
     — Очевидно, але точно я визначу тільки після розтину тіла, — буркнув лікар. 
     Завірюха попрямував до міліціонера з чудовою вівчаркою. 
     — Нюхай, нюхай! Шукай слід! 
     — Собака щось бере? — запитав капітан. 
     Міліціонер знизав плечима: 
     — Тут і сам святий дух нічого не зробив би, товаришу капітан. Земля навколо витоптана, мов на трамвайній зупинці. Це все оті трактористи і тутешня міліція… 
     — Спробуйте збільшити радіус, — порадив Завірюха 
     — Пане капітан! — гукнув хтось від рову, де лежав труп. У сутінках світанку Завірюха побачив Недєльського, який махав йому рукою. Капітан підійшов. 
     — У чому справа? 
     — Гільза, — сказав сержант, гордий, що саме йому пощастило знайти цей важливий речовий доказ. Капітан уважно оглянув гільзу. Калібр — 7,62, дата випуску — 1948 рік. Не встиг капітан відійти, як його знову покликали. 
     — Пане капітан, є слід! 
     Нахиливши морду до самої землі, собака впевнено біг, натягуючи поводок. 
     — Щось є! Іти по сліду! — сказав провідник. 
     — Напевно, десь в кущах почув шкірку від ковбаси, — в’їдливо промовив Юрек, але в м’якій зрихленій землі всі побачили виразні сліди, які вели до кущів, ще рідкою чорною щіткою вималювалися на світлому вже небі. Пройшли метрів триста. Під товстим крислатим деревом невідомий, напевне, зупинився, бо слідів тут було багато. Собака кружляв біля дерева, потім тихо заскавучав і почав розгрібати землю під товстим вузлуватим коренем, частина якого виходила на поверхню. Раптом з-під лап вилетів рівний, квадратний пласт дерну, вирізаний, мабуть, ножем або лопатою. 
     — Шукай, Тумри, шукай! — заохочував собаку провідник. 
     — Я вже бачу, як цей Тумри вигребе стару кістку, — ущипливо вставив В’юн. І одразу ж скрикнув: — О, хай йому чорт! — Ці слова означали у шофера найбільшу повагу і подив. З-під лап собаки вилетів великий пакет, загорнутий у газету і старанно перев’язаний мотузком. 
     — Віддай, Тумри, віддай! — наказав провідник. Собака слухняно розціпив щелепи, міліціонер узяв пакет і вручив його капітанові. Не розпаковуючи знахідки, Завірюха наказав: 
     — Ідіть далі по сліду. Треба знати, куди звідси пішов бандит. 
     Вони знову рушили за собакою. Слід трохи попетляв по чагарнику, потім звернув наліво, через стерню, і вивів на дорогу метрів за двісті від того місця, де знайшли труп Чорної Ручки. Мокрі від роси, вони вийшли на шосе. Тумри неспокійно закрутився, заскавучав і безпорадно зупинився. 
     — Далі не піде, — сказав провідник. — Слід кінчається… 
     — Чому? — заперечив капітан. — Адже вночі цією дорогою мало хто їздив чи ходив, собака навіть на шосе повинен узяти слід. 
     І тут несподівано обізвався Юрек В’юн, який уже кілька хвилин уважно приглядався до асфальту: 
     — Все, пане начальник. Амба! Звідси він поїхав машиною. Отут, бачите, є навіть кілька краплин масла. Звідси машина рушила на Варшаву. 
     Уже побіжний аналіз слідів підтвердив, що це саме так. Капітан вголос розмірковував, чи це та машина, про яку говорили трактористи, але Юрек впевнено заперечив: 
     — Зовсім інша форма шин і віддаль між колесами, я порівняв відбитки шин. Та машина була більша, ніж ця… 
     — Може, ти й маєш рацію, але треба перевірити. Юреку, іди швиденько і поклич сюди спеціалістів і експертів… 
     І тільки тепер капітан почав розв’язувати пакет, загорнений у кілька газет. Він звернув увагу, що це вчорашні краківські газети. В них лежав у промасленій ганчірці якийсь невеличкий предмет. Завірюха розмотав його, і всі побачили військовий пістолет ТТ. В обоймі жодного патрона. Дуло блищало, мов дзеркало, не було ніяких слідів диму. Тут є над чим замислитись. Якщо з цього пістолета вбито Чорну Ручку, то коли ж злочинець встиг вичистити зброю? Адже трактористи під’їхали не пізніше, як через п’ятнадцять хвилин після від’їзду автомашини. Завірюха глянув на номер пістолета, вибитий на рукоятці: Ц 1387. Потім витягнув свою записну книжку. В ній був записаний той самий номер. Це пістолет Августа Рема! 
     Відкриття так вразило капітана, що він мимоволі випустив газети, і ті, підхоплені вітром, полетіли по шосе. Міліціонер побіг за ними і за хвилину приніс капітанові. Складаючи газети, Завірюха помітив на одній з них якісь чорнильні знаки. То були різні написи, які звичайно робить людина, щоб “розписати” авторучку. Але в ту ж мить увагу капітана привернув клаптик паперової смужки. Такі смужки з адресою передплатника наклеюються на газети, журнали. На клаптику, що лишився на газеті, ще можна було прочитати уривок адреси, написаної фіолетовими буквами: вул. Діе… 
      3 
     Чому вбили Чорну Ручку — капітан догадувався: повідомлення про підозру Завірюхи щодо годинників могло стривожити господарів Чорної Ручки, і вони вирішили перерізати єдину нитку, яку противник тримав у своїх руках. Можливо, що бандит почав шантажувати своїх довірителів і вимагав спеціальної плати за мовчанку. А втім, не це було головне. Причини вбивства рецидивіста з’ясуються в комплексі інших фактів, які те треба розв’язати. А тепер найважливіше — дізнатися, де, коли і хто вбив Чорну Ручку. 
     Лікар Калюжний встановив, що смерть настала не раніше як за десять годин до того, коли труп знайшли в придорожній канаві біля Отвоцька. 
     “Десять годин, — міркував у своєму кабінеті капітан Завірюха, — час цілком достатній, щоб не тільки вичистити пістолет, але й перевезти труп з місця вбивства на кількасот кілометрів — наприклад, з… Кракова до Отвоцька”. 
     Чому саме з Кракова? Крім газети, у Завірюхи був ще один непрямий доказ: оперативний відділ повідомив його, що вчора ввечері ювелір Згожельський розмовляв по телефону з кимось у Кракові. Розмова була коротка: “Постарайтеся бути близько півночі в Отвоцьку”. На жаль, краківський співрозмовник говорив з переговорного пункту головного поштамту. 
     Але навіщо було стільки морочитися з рискованим перевезенням трупа? його бентежила гільза, яку знайшли на місці мнимого вбивства. Коли Чорну Ручку вбили у Кракові, то як гільза опинилася в канаві під Отвоцьком? Чи, може, її підкинули, щоб створити враження, ніби злочин вчинено саме в цьому місці? Це логічно, але в такому разі навіщо було так близько ховати пістолет, до того ще й вичищений? Це спростовувало дану версію. Щось тут явно не сходиться. Експертиза, якій піддали гільзу і знайдений пістолет, встановила, що риски на гільзі і слід від ударника зовсім не відповідають особливостям патронника та ударника пістолета Рема. У Завірюхи один камінь звалився з плечей. Значить, гільза або випадково опинилася в канаві, або її підкинули злочинці, щоб спрямувати пошуки на іншу зброю. 
     Смерть Чорної Ручки обірвала важливу нитку, що була в руках Завірюхи, але допомогла натрапити на новий слід. Капітан ні на хвилину не забував про напис на клаптику паперової смужки, що лишилася на “Газеті Краківській”, в яку було загорнуто пістолет ТТ. 
     Вул. Діе… — то було все, що капітан знав про невідомого передплатника воєводської газети. Але й це було немало. Тисячі селищ і міст є в країні, сотні тисяч вулиць. І в будь-якому з цих селищ і міст, на будь-якій вулиці міг жити вбивця. І ось капітан дістав майже точну адресу особи, яка, може, й не була сама вбивцею, але мусила знати вбивцю або хоч раз зустрічалася з ним. Досить було посидіти кілька хвилин над планом Кракова, щоб впевнитись: у місті є тільки одна вулиця, яка починається з тих букв, що лишилися на папірці — вулиця Діетля, в самому центрі. Звичайно, могло виявитися, що на вулиці Діетля живе кілька тисяч передплатників “Газети Краківської”, але ж це набагато менше, ніж 28 мільйонів усіх жителів країни, серед яких довелося б розшукувати одного — вбивцю. 
     Ось чому на другий день пізно ввечері сержант Недєльський у цивільному костюмі виїхав швидким поїздом до Кракова. Від капітана Завірюхи він дістав завдання: виписати прізвища й адреси всіх передплатників “Газети Краківської”, що живуть по вулиці Діетля, розшукати невідомого передплатника і хоч який-небудь слід автомобіля з червоною стрілкою. Крім службового відрядження, в кишені Недєльського лежав конверт, а в ньому фотокопія тих чудернацьких написів, які зробив хтось на примірнику газети, “розписуючи” авторучку. Хімічний аналіз чорнила дав небагато. 
     Було виявлено деякі речовини, які вводяться в чорнило для того, щоб воно не так швидко засихало. В чорнило вітчизняного виробництва цих речовин не додавали. Отже, треба думати, що ручка була заряджена закордонним чорнилом. Завірюха знав, що в комісійних магазинах багато імпортного чорнила, тому не надав аналізові великої ваги. 
     Завдання сержанта Недєльського було важке, але не безнадійне. Адже всі машини зареєстровані. Якщо ж кремова машина з червоною пластмасовою стрілкою і не зареєстрована у Кракові, то її певно запам’ятали мешканці вулиці Діетля, серед яких, мабуть, є такі, що цікавляться новими марками автомобілів. 
     Отож, діставши від капітана докладні вказівки, Недєльський їхав у Краків і, сидячи у вагоні другого класу, мріяв, що назад він повертатиметься не сам, а в товаристві “зв’язаного” вбивці Чорної Ручки. 
     А у Завірюхи в цей день було повно роботи з висновками, що їх подали фахівці, які оглядали місце злочину. У товстій картонній папці з написом “Веста” з’явилися нові документи — акти, протоколи, знімки, висновки експертів… Десь опівдні надійшли повідомлення про наслідки перевірки машин, проведеної тієї ночі на території цілого воєводства. Це були сотні донесень, де зазначалися номери і марки автомобілів, які в час перевірки виїжджали за межі столиці і сусідніх міст, з’єднаних шосе з Отвоцьком. Капітан буквально потонув у цих паперах, шукаючи відомості про найновіші типі автомобілів. 
     Наслідки перевірки були чималі. Викрили з десятої спекулянтів, зацікавилися кількома партіями товарів, на які не було документів, затримали двох злочинців, яких давно вже розшукували… Але все це були тільки побіч ні результати. Для справи “Веста” Завірюха нічого не знайшов. Та невдача не похитнула його енергії і волі де боротьби. Того самого дня капітан пішов до начальника оперативного відділу. 
     — Як почуваєш себе, старий коню? — безцеремонне привітав він Комісяка, знаючи, що з тим найлегше зав’язати розмову, коли спитати про здоров’я, яке буле предметом його щоденної турботи. Поручик почав докладно розповідати про свою виразку шлунку, але Завірюха, пересвідчившись, що колега схопив принаду, співчутливо перебив його: 
     — Тобі потрібен спокій, друже, відпочинок! 
     — Та відпочину вже під дерном, — махнув рукою Комісяк. У поручика був явно катастрофічний настрій, але він вдячно глянув на колегу. — Ти, звичайно, у якійсь справі? 
     — На жаль, — вибачливо усміхнувся Завірюха. — І в такій справі, яка не зменшить, а, навпаки, додасть тобі роботи… 
     — Звісно, до мене ніхто в інших справах і не приходить, — болісно скривився Комісяк. — Ну, викладай. Що там у тебе? 
     Завірюха подав Комісяку список автомашин, які хоч трохи скидалися на ту, про яку розповідали трактористи. Все це були дорогі автомашини закордонних марок. 
     — І що я маю з цим мотлохом робити? — запитав Комісяк, переглядаючи список. 
     — Нічого особливого, — невинним голосом відповів Завірюха. — Треба встановити, що це за машини, перевірити, яка з них кремова і має великі задні вогні — завбільшки з блюдечко для варення — і між ними червону пластмасову стрілку. 
     Побачивши, що Комісяк все швидко записує, капітан на мить спинився, але зразу ж додав: 
     — Звичайно, мене цікавить і прізвище, адреса та місце роботи власника, а також місце постійної стоянки машини… 
     Комісяк зненацька розстебнув комір мундира, наче йому стало душно. 
     — Не нервуй, старик, — Завірюха співчутливо схилився над поручиком. — Ніщо так не погіршує стану хвороби, як надмірне нервування… Це довів Павлов. 
     — Тварина! — прохрипів Комісяк. — І все це має бути, звичайно, на завтра, га? — кинув з сарказмом, який мав тут же знищити безсоромного капітана. 
     — На вчора, на вчора, старик! — сміючись, позадкував Завірюха. 
     Комісяк, напевне, щось пригадав, бо раптом зупинив його, махнувши рукою, і підозріливо солодким голосом поцікавився, чи не для справи “Веста” потрібні ці дані. 
     — Авжеж, я тепер тільки нею і займаюсь. 
     — Ах так! — крикнув Комісяк. — Ну то всі ці розшуки я покладу під сукно. 
     Капітана щось вразило в словах поручика, і він уже серйозно сказав: 
     — Слухай, без жартів! Ти щось знаєш?.. 
     — Годину тому тут був інспектор з Головного управління міліції і сказав, що ти тільки час марнуєш на свою “Весту”, справу треба припинити, бо виявилося, що перший висновок все-таки слушний. Знайшлися буцімто якісь додаткові факти і докази. 
     Капітан відчув, що блідне, а по шкірі пробігає мороз. Схопив Комісяка за руку. 
     — Ти, мабуть, жартуєш? 
     — Пусти, навіжений, буде синяк! — рвонувся Комісяк. — Тут справді був інспектор Решкевич. Коли ти ходив в інститут судової медицини… 
     — Решкевич? — запаморочившись повторив Завірюха, ніби намагався пригадати це прізвище. 
     — А що? — тріумфував Комісяк. — Ну, Решкевич, інспектор Головного управління. І він дуже незадоволений з того шуму, який ти вчинив навколо цієї давно закінченої справи. Ще навіть сказав мені: “У нас стільки важливих справ, які треба розслідувати, що не можна дозволяти собі розкіш цілими тижнями товктися навколо давно з’ясованих”. 
     Комісяк явно мстив за всі дошкульності колеги, але той не чув його слів. Завірюха мовчки стояв біля письмового стола і, зосереджено про щось думаючи, тер лоба. 
     — Ну, чого ти посоловів, Ромек? — занепокоївся раптом Комісяк, який, незважаючи на безперервні пустотливі суперечки, любив капітана. — Що справу закриють? Велике діло! Баба з воза… 
     — Ти навіть не уявляєш, що з цього може вийти, — відповів Завірюха, похмуро дивлячись на завалений паперами стіл. — Я цієї справи не віддам. Вона ще тільки починає розкручуватись, а той йолоп хоче її припинити! 
     — Ну, ти обережніше! Все-таки це інспектор Головного управління міліції, — остеріг його поручик Комісяк, ніби Головне управління — вершина, над якою може бути вже тільки небо. 
     Нарешті Завірюха підвів голову і, зціпивши зуби, сухо сказав: 
     — А ти все-таки шукай ту машину! Хай хоч грім над головою гримить, а ти шукай. І повинен знайти її! Повинен, розумієш? 
     Капітан повернувся до свого кабінету. Але не встиг він зібратися з думками після сенсаційного повідомлення Комісяка, як двері прочинилися, і в кімнату заглянуло веснянкувате обличчя Юрека В’юна. 
     — Дозвольте, пане начальник? — сяючи спитав він. 
     — Тільки тебе ще тут не вистачало, — промовив Завірюха. 
     — Як ні, то ні, — образився Юрек. — Я можу й піти… 
     — Ну, що там у тебе? — стомлено спитав Завірюха. — Нудьга, пане начальник! — важко зітхнув шофер. 
     — Тобі нудно без роботи? Не може бути! 
     — Хіба я кажу про роботу? — пожартував він. — Але сидіти весь час у машині, мов собака в будці, теж не надходить. 
     — Не підходить, — машинально поправив Завірюха. А Юрек аж підстрибнув на радощах: 
     — Розумієте, пане начальник, якби нам кудись вискочити, поїхати, порозмовляти з людьми. А не каменем сидіти в цій коробці, — зневажливо кивнув він на білі стіни кімнати. — Машина — мов той кінь. У коня, коли він довго стоїть, суглоби дерев’яніють. А кермо теж, коли його не крутити, ржавіє, — як тільки міг, жартував Юрек, аби тільки витягнути капітана з управління. 
     Останнє речення Юрека наштовхнуло Завірюху на певну думку, і він спитав, чи багатьох шоферів знає Юрек. 
     — Ого, цілими пачками, пане начальник. Хоч їх тепер стільки розвелося, що куди не кинеш палкою — неодмінно в шофера влучиш. А найгірші то це аматори, хай їм грець. 
     Але капітан не хотів слухати чергової лекції про категорії та якості варшавських шоферів і тому перебив балакуна на півслові, запитавши, чи не хотів би Юрек допомогти йому в одній оперативній роботі. 
     — Якщо машиною, — застеріг Юрек, — то може бути й надоперативна… 
     — Машиною, машиною, — заспокоїв його Завірюха і коротке розповів про автомобіль з червоною пластмасовою стрілкою на задній стіні. 
     У Юрека аж вуха почервоніли од хвилювання. 
     — Буде зроблено, пане начальник! 
     — Ти не дуже-то хвались, бо цю машину вже шукає поручик Комісяк з усім своїм оперативним відділом… 
     — Пхе! Оперативний відділ! Тут шоферська макітра потрібна, а не відділ, який не відрізняє бюїка від бика, — зарозуміло сказав Юрек. 
     — Тільки поїдь додому і переодягнись у цивільне. 
     — Знаємо, пане начальник, справа делікатна, і тут треба виступати інкорпоре… 
     — Добре, добре, виступай “інкорпоре”, “інкогніто”, як хочеш, тільки йди вже і не заважай мені. 
     Саме в той час, коли капітан, нервуючи, ждав інспектора Решкевича, готуючись захищати справу “Веста”, у приймальній сидів літній чоловік з сивіючими скронями. Це був Ковальський, старший службовець Бюро імпорту точних приладів. Він уже вдруге прийшов до капітана, хоча його і не викликали. Кілька днів тому він прийшов у такий же незручний момент, коли в Завірюхи вперше виникла думка про те, що годинники, знайдені у Чорної Ручки, якось зв’язані з убивством Ремів. 
     Минала хвилина за хвилиною. Відвідувач нагадав про себе секретарці, яка переписувала листи Завірюхи. 
     — Не знаю, чи прийме вас капітан, — сказала, вагаючись, — здається, він чекає когось із Головного управління. 
     — Прошу вас, у мене дуже важлива справа, — наполягав Ковальський, — а я через півгодини мушу бути на нараді у міністра… 
     Слово “міністр” справило враження на секретарку, і вона зайшла до кабінету Завірюхи. За хвилину вийшла і запросила Ковальського до кабінету. Завірюха зустрів його стомленим поглядом: 
     — Прошу, сідайте, пане… 
     — Ковальський, — підказав відвідувач. 
     — Слухаю вас, пане Ковальський, — усміхнувся, ніби вибачаючись, капітан. — На жаль, у мене дуже мало часу. 
     — У мене теж, — сказав Ковальський, ніяково мнучи рукавички. — Ви пам’ятаєте, як я приходив уперше? 
     — Звичайно. Ви тоді прийшли самі, щоб розповісти про Августа Рема, як працівника вашої установи. Особливо ви підкреслювали його солідність і ретельність, — відповів Завірюха. 
     — Так, так, це справді було, — неспокійно засовався Ковальський і нервово провів рукою по підборіддю, немов хотів перевірити, чи добре він поголений. — Сьогодні, як бачите, я знову приходжу без виклику. Вас, напевне, це дивує, правда? 
     — Ми дуже цінуємо громадян, які допомагають нам у викритті злочинів, — сказав капітан, уважно приглядаючись до відвідувача. На чисто поголених щоках Ковальського виступив рум’янець. 
     — Це така двозначна ситуація, пане капітан, але я справді впевнився, що не можу мовчати про зроблене мною відкриття, тим більше, що перед цим я вам розповів зовсім інше. Знаєте, з учорашнього дня не можу отямитись. Я міг підозрівати кого завгодно, тільки не Рема! 
     Капітан перехилився через письмовий стіл. 
     — Стривайте, пане Ковальський, заспокойтеся! Розкажіть усе по порядку. Про яке відкриття ви говорите? 
     Ковальський хвилювався. Було видно, що в ньому борються відраза до свідчень, схожих на донос, і почуття морального обов’язку. Затинаючись, він почав розповідати: 
     — Головний директор доручив мені прийняти всі документи після Августа Рема. Розумієте, Рем керував у нас імпортним відділом, а це основний відділ, без керівника там не можна… 
     Капітан розуміюче кивнув головою і, не перебиваючи, слухав далі. 
     — Позавчора я відкрив письмовий стіл та шафи Рема і в присутності його колишньої секретарки почав переглядати документи і листування. Особливу увагу ми звернули на листування, бо там могли бути листи щодо важливих торговельних угод, на які треба негайно відповісти. Справді, ми знайшли багато таких листів, але я хочу сказати не про них. 
     Ковальський замовк, наче йому важко було говорити. Завірюха вирішив допомогти: 
     — Певно, ви натрапили на особисті листи Рема? 
     Ковальський злякано глянув на нього: 
     — Справді, це так. Невже ви все знаєте? 
     Завірюха заперечливо похитав головою: 
     — Ні, тільки догадуюсь. І що було в тих особистих листах? 
     Відвідувач ковтнув слину: 
     — Ці листи, навіть важко назвати особистими, хоча вони справді були адресовані Рему. Йшлося з них про торговельні справи. Це були договори з однією австрійською фірмою на поставку великих партій годинників. Укладені за всіма правилами, на бланках Бюро, з нашими штампами і печатками… 
     — Я поки що не бачу в цьому нічого підозрілого. Наскільки мені відомо, Рем укладав від імені Бюро десятки таких договорів, — ніби не розуміючи, зауважив капітан. 
     — Так, але про ці договори в Бюро нічого не знали. З цією фірмою ми не укладали після війни жодного офіціального договору, — сказав Ковальський і витер хусточкою спітнілий лоб. Капітан тихенько свиснув і забарабанив пальцями по столу. 
     — Он у чому справа! А ви певні, що годинників марки “Лонжін” після війни офіціально не ввозили? 
     Ковальський машинально підтвердив, але одразу схаменувся і злякано глянув на капітана: 
     — Хто вам сказав, що йдеться про годинники “Лонжін”? Я ж цього не говорив! 
     Завірюха посміхнувся: 
     — Ну, ми теж не сидимо склавши руки, пане Ковальський. Але давайте уточнимо ще кілька подробиць. Виходить, Рем, прикриваючись іменем Бюро, виписував годинники в Польщу? 
     — Це жахливо, але, напевно, так і було. 
     — Добре. А яку ж користь він мав з того, що використовував бланки Бюро? 
     — Товари, що їх ми імпортуємо, не оподатковуються, — пригніченим голосом пояснив Ковальський. — Це ж була б нісенітниця, якби держава брала з себе мито за товари, які вона імпортує. 
     — А хіба митні власті не могли викрити цієї комбінації, хоча б уже тому, що годинники надходили на ім’я Августа Рема, а не на офіціальну адресу Бюро? — допитувався Завірюха. 
     Ковальський безпорадно розвів руками: 
     — На жаль, ця процедура могла тривати роками, ні в кого не викликаючи підозри. Бачите, торгівля з закордоном — справа тонка. Особливо тепер, коли світ розділено на ворожі політичні і військові табори. Трапляється, що з певних тактичних чи дипломатичних міркувань якась західна фірма не може або не хоче укладати офіціально договору з нашою імпортною фірмою. Тоді обидві сторони вдаються до підставних осіб. Особливо часто це буває, коли йдеться про реекспорт, як і даному випадку. 
     — Реекспорт? — підвів брови Завірюха, чекаючи на докладніше пояснення. 
     — Так, реекспорт. Август Рем укладав договори не безпосередньо з Швейцарією, а через австрійську фірму, яка спочатку ввозила годинники в Австрію, а вже потім реекспортувала їх у Польщу. 
     — О, тепер розумію. Але ще одне: Рем одержував годинники в митниці особисто? 
     — Цього не знаю, але, мабуть, особисто. Адже посилки надходили на його ім’я. Напевно, він користався посвідченнями нашого Бюро, які звільняли його від митних податків. 
     — Скільки годинників марки “Лонжін” було перевезено таким контрабандним способом у Польщу на ім’я Рема? 
     — П’ятсот, — надсилу вимовив Ковальський. 
     — Тобто на суму, якщо не помиляюсь, близько мільйона злотих? 
     — Не менше. Завірюха замислився. 
     — Знаєте, мені здається, що таку комбінацію можна було викрити. Адже операції по оплаті годинників не могли відбуватися без Польського народного банку, точніше, без рахунку вашого Бюро. Отже, Рем не міг скривати цю операцію ні від банку, ні від дирекції Бюро. 
     Ковальський розпачливо махнув рукою: 
     — Звичайно, якби Рем офіціально платив за годинники девізами нашого Бюро, то вся афера була б розкрита в той же день. Але в усіх угодах записано, що за годинники буде заплачено на інкасо або готівкою у Відні. Взагалі їхні девізи не переходили кордонів держави. Принаймні офіціальною дорогою, — додав він поспіхом. 
     — Отже, кожного разу хтось у Відні платив готівкою за годинники, які висилали в Польщу на ім’я Рема, — вголос міркував Завірюха. — Але важко собі уявити людину, яка робила б це безкорисливо. Тому треба думати, що ця людина одержувала своєрідну компенсацію за свою роботу. 
     Ковальський посміхнувся: 
     — Цього вже я не знаю, пане капітан! 
     — Ну звичайно, звичайно, — поспішив заспокоїти його Завірюха. — Я просто вголос думав. У всякому разі, я дуже вдячний вам за повідомлення, воно, безумовно, допоможе у слідстві. А завтра вам доведеться ще раз прийти до мене. 
     — Чого? — занепокоївся Ковальський. 
     — Треба буде підписати стенограму нашої розмови. 1 ще я хотів би одержати від вас ті листи, про які ви казали. Ми зробимо фотокопії, а листи повернемо. Між іншим, як зветься фірма, що була посередником Рема у Відні? 
     — “Иоганн Ліпперт і К°”, — відповів Ковальський, помітивши, що це єдині слова, які капітан записав. “Звідки ж у нього стенограма нашої розмови?” — дивувався він, прощаючись з Завірюхою. 
     Ковальський пішов, а Завірюха почав складати дві каблограми. В одній капітан просив віденську поліцію дати інформацію про фірму “Йоганн Ліпперт і К°”. Другу було передано по телефону всім міським і районним управлінням міліції з проханням встановити, скільки нових годинників марки “Лонжін” є в комісійних та годинникових магазинах і хто здавав їх для комісійного продажу. 
      4 
     Капітан Решкевич приїхав до управління тільки після обіду. Це був лисуватий блондин з повним рожевим обличчям. “Певно, у нього завжди хороший апетит”, — майнула у Завірюхи думка. Одягнений у добре пошитий костюм з модною жилеткою, в коричневих черевиках на товстій каучуковій підошві, Решкевич скидався більше на заможного купця, ніж на інспектора міліції. Він почастував капітана дорогими сигаретами з щойно розпочатої пачки. “Скільки ж заробляють інспектори Головного управління, якщо вони живуть з таким шиком?” — подумав той. Решкевич, напевне, помітив погляд Завірюхи, бо знехотя пояснив: 
     — Куріть, капітане. Це імперіалістичні. Мені подарував один американець — я знайшов фотоапарат, який у нього украли… Дурень той, хто дає, але дурніший той, хто не бере, коли дають. — Інспектор випустив під стелю клубок пахучого диму… 
     Капітанові хотілося зауважити, що таке підійшло б кожному хабарникові, але промовчав — зрештою, у нього не було ніяких підстав дратувати елегантного офіцера, який тримав у своїх руках долю “Вести”. 
     Сказавши кілька загальних фраз про погоду, про завантаження роботою, інспектор Решкевич перейшов до діла. 
     — Возитеся ви з тією “Вестою”, мов кіт з гарячою кашею, — сказав він прямо, — а важливі справи лежать. Візьміть, наприклад, убивство старої Конвіцької або справу з тією псевдолікаркою, яка фабрикувала бальзам капуцинів. Зрозумійте, ми не можемо дозволити, щоб один із найздібніших слідчих офіцерів тижнями сидів над давно закінченою справою, а свіжими важливими справами займалися малокваліфіковані слідчі… 
     — Але ж справа “Веста” криє в собі ряд нових і несподіваних питань, — запротестував Завірюха. — Тут можна натрапити на інші, до того ж дуже важливі злочини… 
     Інспектор Решкевич скривився, немов у нього раптом заболіли зуби. 
     — Послухайте, капітане, ви говорите, наче новонароджений. У кожній справі є багато різних питань, у кожній можна натрапити на нові злочини. Але ми не маємо можливості докопуватися щоразу до останньої точки, якщо збирається багато нових справ. Поки ви розмазуєте цю стару, в нових затираються сліди, рвуться зв’язки, які можуть допомогти нам швидко піймати злочинця. І нарешті, як виглядатиме наш показник викриття злочинів? — ударив найважчим аргументом Решкевич. — Начальство не хоче нічого знати про всякі там ускладнення, про можливі сліди нових злочинів… Їх цікавить процент викриття злочинів. По ньому оцінюють нашу роботу, визначають премії… 
     — Це просто неподобство, — обурився Завірюха. — Краще в одній справі розібратися до кінця, ніж поверхово розслідувати п’ять… 
     Решкевич знову випустив дим і співчутливо похитав головою: 
     — Мрійник! Ви хочете змінити світ? Були вже такі. І чого вони досягли? Порозбивали собі лоби, намагаючись пробити мур… Начальство хоче мати проценти, — значить, треба робити проценти! Ви міліціонер, а не філософ! 
     Завірюха не міг заперечити, що з прийнятої точки зору інспектор міркує правильно. Але він не міг і не хотів погодитися з такою точкою зору. Капітан почав палко переконувати Решкевича, що справа “Веста” ще зовсім не розкрита, вже тепер у нього є достатня кількість доказів, які свідчать про те, що висновки першого слідства були помилкові. Рем не вбивав своєї дружини і сам не кінчав самогубством, їх обох вбили… 
     — Хто? — недовірливо запитав Решкевич, граючись автоматичним олівцем. 
     — Цього я ще не знаю. Але певен, що вбили його ті, з ким Рем якось був замішаний в аферу з контрабандою годинників… Та й остання жертва — вбитий кілька днів тому Чорна Ручка — свідчить, що справа “Веста” із смертю Ремів не закінчилася. 
     Решкевича це не переконало, і він тільки знизав плечима: 
     — Якщо це афера з контрабандою, то нею повинен зайнятися господарський відділ, а криміналісти не можуть гаяти час на розслідування таких злочинів. 
     — Але для того, щоб розкрити контрабанду, треба розслідувати справу вбивства, а вбивство можна з’ясувати, тільки розкривши аферу, — гарячкував капітан. — Ці дві справи тісно зв’язані між собою і взаємно обумовлені. 
     — Все зв’язано між собою і взаємно обумовлено, — зарозуміло посміхнувся інспектор, — цього нас вчили ще на курсах з питань ідеології. І що з того? 
     Кінець кінцем після довгих умовлянь Решкевич погодився, щоб капітан ще тиждень займався “Вестою”, а потім передав справу господарському відділу. Інспектор захотів ознайомитися з усіма документами справи і забрав їх на вечір з собою. Коли він пішов, Завірюха згадав, що серед тих документів немає стенограми свідчень Ковальського, а також копій обох каблограм, надісланих у Відень і районні управління міліції. Але капітан був такий схвильований і сердитий на інспектора, що, махнувши рукою, вирішив не говорити, що в спрачі немає цих документів. 
       РОЗДІЛ V 
     1 
     Сержант-магістр Недєльський недаремно пробув три дні у Кракові. Але під кінець другого дня він перестав мріяти про те, що привезе вбивцю Чорної Ручки і передасть його капітанові, скромно говорячи: “Прошу, ось людина, яку ми шукали”. Після двох днів напруженої праці сержант дійшов висновку, що коли йому пощастить добути хоч один певний слід, хоч кілька нових доказів, то це буде немало. 
     Приїхавши до Кракова, він одержав у міліції телефонограму від Завірюхи, в якій капітан називав номери і марки автомобілів, записаних міліцією під час розшуків на дорогах поблизу Варшави. Виявилося, що з усіх цих машин тільки одна була зареєстрована в Кракові. Недєльський міг довідатись, чия це машина, де працює її власник, дістати всі інші дані. Та навіщо вони, коли з реєстраційної карточки відомо, що це старий автомобіль, а машина, яку розшукував капітан, була нового випуску. Сержант знав, що все це ще не заперечує припущення капітана Завірюхи — вбивці таки могли приїхати до Отвоцька з Кракова, — але перше розчарування вплинуло на сержанта, як холодний душ. 
     Ще важче було встановити особу невідомого передплатника “Краківської газети”. Виявилося, що по вулиці Діетля жило 352 передплатники цієї газети. Якщо почати особисто перевіряти їх і кожному приділити хоч півгодини, то на цю неймовірно копітку справу потрібно було б місяць часу. Та й як тут перевірити, щоб не викликати підозрінь цікавих? Нарешті, як узнати, хто з 352 чоловік загорнув у свій екземпляр пістолет ТТ? 
     Наприкінці другого дня Недєльський зайшов до кафетерію на Плантах[1] і, дивлячись на трамваї та автомобілі, які мчали вулицею, намагався розробити реальний план дії. його молоде, ще хлоп’яче обличчя було зосереджене і серйозне, сержант так задумався, що й не почув, коли офіціантка у білому фартушку і акуратному чепчику запитала, що він замовлятиме. 
     — Чашечку кави і тістечко. Два тістечка, — швидко додав, бо він був великим ласуном і, коли його не бачив ніхто із знайомих, наїдався ласощами, як дитина. 
     — Каву чорну чи “мулатку”? — запитала офіціантка, записуючи замовлення. 
     — А що таке “мулатка”? — здивувався Недєльський, не знаючи краківської назви. 
     — Кава із сметаною. 
     — То хай буде “мулатка”, — погодився сержант. 
     От за цією “мулаткою” Недєльський биту годину просидів у кафетерії, навіть не помічаючи, що гарненька офіціантка, якій сподобався цей не по віку поважний і елегантний юнак, кокетливо усміхаючись, весь час поглядала на нього. Недєльський ніколи не був залицяльником, а тепер йому особливо не хотілося знайомитися з будь-ким. Насамперед він визначив черговість виконання завдань. Спочатку треба розшукати машину з червоною стрілкою, потім — невідомого передплатника газети. Адже машина не могла не привернути до себе уваги. Передплатників було 352 і поки що всі схожі між собою. Крім того, сержанта цікавив не перший-ліпший передплатник, а тільки той, що був якось зв’язаний з машиною чи з її власником. 
     Отже, ключ до виконання завдання, безперечно, був у машині. Тільки як його знайти? 
     — Може, ще чогось бажаєте? — усміхнулась офіціантка, підходячи до столика. Недєльський окинув поглядом майже порожній зал, тоді подивився на офіціантку. Хвилинку думав про щось, потім і сам усміхнувся. 
     — Я б випив чарочку лікеру, але тільки з вами. 
     Офіціантка почала відмовлятися, — мовляв, їй не можна цього робити, завідувач кафетерію дивитиметься косо, та кінець кінцем погодилась. І вже через кілька хвилин Недєльський знав про неї все, а вона довідалася тільки те, що він вважав за потрібне сказати. Сержант розповів, що він шофер. Шеф зараз у Новій Гуті,[2] от у нього є кілька вільних хвилин. 
     — Ох, заздрю я вам, — мрійливо промовила офіціантка. — Скільки ви світу побачите, скільки наїздитесь машиною… 
     Недєльський скромно заперечив, сказавши, що найчастіше він їздить по Варшаві, а відрядження на далекі траси, на жаль, бувають рідко. 
     — То ви варшав’янин? — сплеснула в долоні дівчина і зразу ж призналася, що вона теж варшав’янка і тільки після війни живе у Кракові. Розмова стала тепліша, знайшлася захоплююча тема — порівняння характеру варшав’ян і краков’ян, причому, на думку офіціантки, куди там краков’янам до мешканців столиці! Недєльський поволі, але рішуче перевів розмову на автомобілі, Скаржився, що його “Варшава” вже стара, хвалив закордонні марки. Отак підготувавши ґрунт, він запитав, чи його нова знайома не бачила часом розкішної автомашини кремового кольору з червоною пластмасовою стрілкою ззаду. 
     Офіціантка зацікавлено глянула на нього: 
     — А навіщо вона вам? 
     — Кілька днів тому я зустрів її на шосе, — стояла пошкоджена — і затягнув її на буксирі в майстерню. У піжона не було грошей, щоб мені заплатити; він сказав прийти до нього на вулицю Діетля, а я, на лихо, загубив папірець з адресою. А в Кракові не так легко знайти когось, якщо не знаєш номера будинку… 
     Офіціантка кивнула головою, потім, зморщивши лоба, задумалась. 
     — Почекайте. Така машина кілька днів тому приїздила десь перед обідом. Кремово-шоколадна, — згадувала дівчина. — Її власник — такий пристойний високий брюнет, кілька разів заходив до нас пити каву… Але чи була на тій машині червона стрілка? Іренко! — звернулася вона до товаришки, яка саме проходила поблизу. — Ти пам’ятає! того піжона, який недавно заїжджав до нас на кремово-шоколадній машині? 
     — А що? — поцікавилась та і чомусь зашарілася. 
     — Нічого, я тільки не пам’ятаю, чи була на його машині ззаду червона стрілка. Це ось пан запитує, бо той піжон винен йому гроші. 
     — То ви знаєте того іноземця? — недовірливо запитала офіціантка. 
     — Та як там знаю, — недбало махнув рукою Недєльський, відзначаючи про себе, що шофер потрібної йому машини був іноземець. — Він стояв на дорозі, бо колесо спустило, і я затягнув його на буксирі в майстерню. Обіцяв мені за це сто злотих… 
     — Він жив у готелі “Поллєра”, але вже виїхав до Варшави… 
     — Звідки ти знаєш? — підозріливо запитала подруга. Дівчина зашарілась і не відповіла. 
     Сержант Недєльський вирішив не збільшувати її замішання. 
     — Чорт з ним, тим Поллєром, — сказав з умисною грубістю. — Мене цікавить, чи то був той самий піжон і та сама машина з червоною стрілкою. 
     — Авжеж, на ній була стрілка, — почала тріщати друга офіціантка, — уночі вона світилась… 
     Сержант Недєльський на мить завагався — чи не спитати йому про номер автомобіля — але легковажна офіціантка скористалася з короткої перерви і втекла на кухню. А втім, навряд чи могла вона запам’ятати номер. “Для цього потрібна не жіноча голова”, — подумав Недєльський з зарозумілістю, властивою молодим чоловікам. 
     Він раптом заспішив, пообіцяв офіціантці, коли пощастить вирвати у іноземця гроші, запросити її після роботи на танці і, оплативши не дуже великий рахунок, вийшов з кафе. 
     У готелі “Поллєра” сержант пред’явив товстому адміністраторові своє службове посвідчення і велів показати книгу реєстрації мешканців. Адміністратора схвилювали відвідини працівника міліції, та ще й з Варшави. Він, раз у раз витираючи спітніле чоло, докладно розповідав про все, намагаючись якнайшвидше позбутися непроханого гостя. 
     — У нас зупиняється багато іноземців, — сказав він на запитання Недєльського, — і мені важко вгадати, який вас цікавить… 
     — Мене цікавить високий чоловік, який жив тут три, ну, може, чотири дні тому. У нього була машина шоколадно-кремового кольору найновішого типу, з червоною пластмасовою стрілкою ззаду… 
     — То, мабуть, пан Гомолякс… Так, це може бути тільки він. — Адміністратор неспокійно забарабанив товстими, наче сардельки, пальцями по грубій реєстраційній книзі. — Він дуже порядна і заможна людина… 
     — Мене цікавить не ваша думка про Гомолякса, а його анкетні дані, — різко перебив Недельський. 
     Товстун розхвилювався ще більше. Пальці перестали слухатися, він не міг перегорнути сторінки, але нарешті все-таки знайшов графу, з якої Недєльський виписав потрібні дані. Франц Гомолякс, 40 років, австрійський громадянин, приїхав із Відня такого-то дня, номер візи такий-то, професія — журналіст. Сержант занепокоївся: журналіст? Він сподівався, що то купець, промисловець (адже йшлося про годинники), але журналіст!!? Недєльський ще раз запитав адміністратора, чи збігається опис особи і чи була у Гомолякса така машина, про яку він щойно казав. Товстун мало не плакав: 
     — Пане капітан, їй-богу, я не знаю… Пан Гомолякс високий брюнет, але чи це саме він вас цікавить? Клянуся, що інших високих іноземців цими днями у нас не було. 
     — А опис машини? — безжалісно наступав Недєльський. 
     — У нього був автомобіль кремовий, але я до нього не приглядався. У мене стільки роботи, пане капітан… 
     Підвищений одразу на стільки рангів, сержант Недельський поважно випростався і сказав, що тепер він хоче послухати швейцара і покоївку, яка прибирала в кімнаті пана Гомолякса. 
     — То я вже можу бути вільний? — зрадів адміністратор, який, видно, не любив надто близьких зв’язків з владою. 
     Через годину Недєльський вийшов з готелю, несучи з собою ще одну важливу новину: Гомолякс кілька разів приїжджав разом з якимось Яном Галкою, власником відомої у Кракові великої граверно-золотильної майстерні і маленької фабрики церковних виробів. Сержанта зацікавив уже сам факт перебування закордонного журналіста в товаристві ремісника. Але особливої ваги надавала йому та обставина, що майстерня Яна Галки містилася на вулиці Діетля, його прізвище було і в списку передплатників “Краківської газети”. 
     Недєльському здалося, що він натрапив на слід. Забувши про обід, він попрямував до автомобільного парку, який містився поруч. Сторож автопарку, вусатий інвалід на дерев’яному протезі, чудово пам’ятав машину з червоною стрілкою і її щедрого власника. Старик підтвердив, що Гомолякс справді приїжджав кілька разів з Яном Галкою. Сержант вирішив піти до найближчої бензоколонки, де, за твердженням інваліда, Гомолякс заправляв машину. Дві години переглядав квитанції за останній тиждень — у них були записані номери автомобілів. Але працівники бензоколонки сказали, що на тій машині був закордонний номер. Серед сотень автомашин, які протягом останнього тижня заправлялися на цій бензоколонці, Недєльський знайшов кільканадцять з іноземними номерами. Він переписав їх і потім сидячи за обідом, порівнював ці номери з тими, які йому дав капітан Завірюха. І раптом мало не подавився куском жилуватого біфштексу: в обох списках був один і той же номер — CUX–C5. Звичайно, могло бути, що якась зовсім інша закордонна автомашина заправлялась у Кракові, а згодом, у ту фатальну ніч, опинилася поблизу Варшави, і її записали. Але це могла бути і ниточка, яка виведе на важливий слід. До кінця обіду Недєльський сушив собі голову, як би точніше перевірити цей таємничий номер, встановити, чи справді то машина Гомолякса. Нічого не придумавши, сержант вирішив піти у міське управління і довідатися що-небудь про дивного гравера та власника майстерні церковних виробів, у якого такі дружні стосунки з закордонними журналістами. 
      2 
     Ковальський прийшов точно в призначений час. Прочитав стенограму розмови, підписав її, потім передав капітанові знайдені листи Рема про нелегальні імпортні угоди. 
     — Ви повідомили дирекцію Бюро про відкриття, які стосуються Августа Рема? — спитав Завірюха. 
     Ковальський знітився. 
     — Справа в тому, що я й сам не знаю, як бути. Головний директор у відпустці, повернеться тільки через тиждень. А я не хотів би робити сенсації навколо цієї неприємної для всіх нас справи. Тим більше, що я в деякій мірі відкрив її… 
     — Виходить, що ніхто, крім вас і мене, нічого не знає?.. 
     — Ніхто. 
     — Це добре. І не говоріть, будь ласка, нікому, поки я не скажу, що вже можна розповідати. 
     — Навіть головному директорові? — здивувався Ковальський. — Не знаю, чи я маю право це робити. 
     — Навіть головному директорові. В разі потреби я видам вам письмове посвідчення, що заради слідства вас зобов’язала до цього міліція… 
     — О господи, в що тільки може вскочити людина, сама того не бажаючи!.. — зітхнув пригнічено Ковальський. Але капітан підбадьорив його поглядом і вже шанобливо почав прощатися з педантичним службовцем, коли, враз щось пригадавши, запросив відвідувача знову сісти. 
     — Ще одне запитання, пане Ковальський. Учора я багато думав про ваше відкриття і не міг зрозуміти одного: чому тільки майже через місяць після смерті Августа Рема ви вирішили переглянути його документи? 
     Ковальський здивовано подивився на капітана: 
     — Це ж не від мене залежало. Я зайнявся цим тільки позавчора, бо мені доручив це зробити заступник головного директора. Я, пане капітан, керую тільки одним відділом… 
     Завірюха кивнув головою, — мовляв, він розуміє, що сам Ковальський не міг тут нічого зробити, — але вів далі: 
     — І протягом цілого місяця у Бюро не відчувалося відсутності Рема, не виникало потреби перевірити, які папери лишилися після нього? 
     — Я не розумію, до чого ви хили… — уважно приглядаючись до капітана, сказав Ковальський. Але Завірюха не збирався докладно пояснювати, до чого він “хилить”, і поставив наступне питання, яке, на перший погляд, не мало нічого спільного з попередніми. 
     — Які стосунки були між Августом Ремом і головним директором? 
     — Тільки офіціальні, але бездоганні. 
     — А з заступником головного директора? 
     — Чудові. Оскільки мені відомо, вони часто зустрічалися поза службою, здається, були давніми знайомими чи не з довоєнних часів. 
     — Так. А головний директор, кажете, повертається, з відпустки тільки через тиждень? 
     Ковальський кивнув головою, явно здивований хаотичними запитаннями, які задавав цей слідчий. 
     — Головний директор поїхав у відпустку на цілий місяць чи на менший час? 
     — Поїхав на цілий місяць до моря. 
     Завірюха якусь мить подумав, ніби щось обчислював у пам’яті: 
     — Отже, головний директор пішов у відпустку приблизно через тиждень після смерті Рема? 
     Тепер уже Ковальський замислився, пригадуючи досить давні події. Проте коли відповідав, у нього був голос людини, цілком впевненої в тому, що говорить: 
     — Справді, головний директор пішов у відпустку за кілька днів після смерті Рема, але пам’ятаю, що в день, коли знайшли труп, його не було у Варшаві, бо ще перед тим він виїхав у службових справах до Гданська, а звідти зразу ж мав їхати відпочивати. 
     — Ну ось тепер уже, мабуть, справді все, що я хотів про це знати. — Капітан стомлено провів рукою по лобу. — Хіба тільки ще одне маленьке запитання, — додав він, побачивши, що Ковальський уже підвівся і збирається вийти. — Як звати заступника головного директора, котрий доручив вам переглянути папери Рема? 
     — Генрік Згожельський. Інженер, — сказав Ковальський, намагаючись прочитати в очах капітана, навіщо йому потрібні всі ці відомості і яке відношення вони можуть мати до злочинної діяльності Августа Рема. 
     — Згожельський… Згожельський… Звідки, я знаю це прізвище? — повторив кілька разів капітан. — Чи не бачив я десь вивіски з цим прізвищем? 
     Ковальський полегшено зітхнув: 
     — Ну звичайно! На Новому Світі є годинниково-ювелірна фірма Мирослава Згожельського, брата нашого директора Згожельського… 
     Завірюха посміхнувся: 
     — От бачите! Тепер я зможу спокійно спати. А то мучило б мене це прізвище… 
     Ковальський відповів усміхом: 
     — А я вже злякався, думав, знову щось випливе, схоже на аферу Рема. Бо якщо міліція знає чиєсь прізвище, то з цього нічого доброго не буде… 
     — Ну, не треба перебільшувати! Знаємо, наприклад, ваше прізвище, проте не тільки не маємо до вас ніяких претензій, а навпаки, щиро вдячні вам… 
     Розпрощалися дуже тепло, але Ковальський був би страшенно вражений, коли б побачив, як змінилося обличчя капітана, тільки-но зачинилися двері. Завірюха швиденько переглянув принесені договори і листи, поклав їх у папку, взяв низку ключів од квартири Рема, попередив секретарку, що повернеться за годину, і сказав, щоб Юрек, коли приїде, мчав до будинку на Новогродській. 
     Подвір’я на Новогродській було сповнене тухлим підвальним запахом. Купа сміття все ще лежала в кутку двору. Капітан впевнено попрямував до квартири Рема. Печатки на дверях були цілі, замкову щілину засновано павутинням. Завірюха відімкнув обидва замки і ввійшов на кухню. 
      3 
     Юрек В’юн, наче вихор, увірвався до кімнати секретарки. 
     — Начальник є? — відчинивши двері, запитав він. Всі папери секретарки від протягу полетіли на підлогу. 
     — Двері! — розпачливо вигукнула секретарка і почала докоряти Юрекові, що він входить у кімнату, наче у хлів, не вітається та ще й розкидає папери, але Юрек без церемонії перебив її: 
     — Мені нема часу слухати всякі теревені! Тут земля горить під ногами, а ви про свої чемності! Ще раз питаю: начальник є? 
     — Грубіян! — писнула секретарка і повернулася до Юрека спиною. Шофер знизав плечима, побіг до кабінету Завірюхи, постукав, відчинив, заглянув і… вилаявся… Потім у розпачі впав у крісло, що стояло біля письмового столу. Секретарка, обличчя якої, здавалося, скам’яніло, почала стукати на друкарській машинці, ніби, крім неї, в кімнаті нікого й не було. 
     — Ну де я тепер його шукатиму? — застогнав Юрек. 
     “Клап, клап, клап…” — сухо, мов кулемет, стукала друкарська машинка. 
     — День і ніч шукаю йому ту машину, тепер знайшов, а його немає… 
     “Клап, клап…” — машинка на мить стихла, а потім секретарка з подвійним завзяттям почала бити по клавішах. 
     — Ви не можете хвилинку перестати клацати? — роздратовано крикнув Юрек. — Людина не може зосередитися… 
     Запала довга мовчанка. Юрек підвівся, раз у раз позирав на годинник, виглядав у вікно, але Завірюхи не було. А в цей час у душі секретарки боролися гнів на нечемного шофера і обов’язок повідомити його, де перебуває капітан. Однак потрібно було добрих п’ятнадцять хвилин, щоб нарешті обов’язок переміг. Не відриваючи погляду від клавіатури, секретарка холодно процідила: 
     — Капітан Завірюха в домі Ремів на Новогродській і велів вам приїхати до нього. 
     Юрека немов електричним струмом вдарило. Він схопив шапку, кинув недокурок і рвонувся до виходу. Але на порозі зупинився на мить і люто промовив: 
     — То ви знали і не сказали мені відразу? 
     — Бо зі мною треба поводитися культурно, — почала секретарка. 
     — Ну, якщо через ваші капризи станеться щось погане, то я перший постараюся, щоб ви з буцегарні не вилізли! — пообіцяв Юрек. 
     Секретарка вхопилася за стіл, аж пальці побіліли, та поки вона знайшла що відповісти нахабному шоферові, Юрека вже не було в кімнаті. 
     Коли через п’ять хвилин він хвацько під’їжджав до похмурого будинку на Новогродській, звідти від’їхала красива нова машина. Юрекові на мить здалося, що ззаду у неї видно червону пластмасову стрілку. Але він тут же заспокоївся. Поговоривши з шоферами біля кількох готелів, Юрек натрапив на слід потрібного йому закордонного автомобіля і навіть узнав його номер. На машині, яка від’їхала, номер зовсім інший. Це була вітчизняна автомашина, яка належала приватній особі. 
     “Є в людей гроші!.. — подумав Юрек, виймаючи ключик з мотора своєї “Варшави”. — Такий автомобіль не мало коштує”. — Але, мабуть, схаменувся, що кривдить свою улюблену “Варшаву”, бо ніжно погладив машину по зачинених дверцятах, і раптом вилаявся: переднє колесо підозріло “сіло”. Довелося змарнувати трохи часу, щоб накачати камеру, яка, на щастя, не була пробита. Впоравшись, шофер майже бігцем рушив у темну пащу під’їзду. Осліплений раптовим переходом від яскравого світла вулиці до темного тунелю воріт, Юрек наскочив на якусь жінку, що поспішала з двору. Йому здалося, що жінка плаче і гарячково повторює: “О боже, о боже!” Юрекові стало ніяково — може, він скривдив ЇР Але, знизавши плечима, хлопець попрямував до сходів. 
     Вхідні двері, на яких виднілася латунна табличка з прізвищем Рема, були — о диво! — незамкнені! В’юн задоволено посміхнувся: капітан допустив таку саму легковажність, за яку колись добре вилаяв свого шофера. Юрек увійшов помаленьку, обережно переступив поріг, щоб захопити капітана зненацька. У квартирі нічого не змінилося з того часу, як вони були тут. Скрізь панувала гнітюча тиша. Юрек навшпиньках перетяв вузький коридорчик, що відділяв кухню від спальні, і, тамуючи подих, підійшов до дверей кабінету Рема. Вони були зачинені. Шофер натиснув ручку, прислухався, потім рвонув двері на себе і гукнув: 
     — Руки вгору! 
     Він сподівався почути голос Завірюхи, але відповіла йому та сама глуха тиша. В кімнаті нікого не було. Спантеличений В’юн зупинився на порозі. “Що за чорт? Усе відчинено, а його нема”. Юрек підозріло оглянув кабінет, затримав трохи довше погляд на сейфі, дверцята якого були прочинені так, що крізь них виднілися папки та папери, і раптом відчув, як у нього мурашки пробігли по спині: з-під письмового стола виглядали ноги у чорних туфлях. Це були туфлі капітана Завірюхи. 
     Треба визнати, що Юрек діяв енергійно і сміливо. Вмить витягнув з-за пазухи пістолет і, тримаючи його в руці, швидко оглянув усю квартиру. Ніби нікого. Тоді він замкнув вхідні двері і спішно кинувся до Завірюхи. Той лежав долілиць. На голові була велика ґуля, з якої сочилася кров. Юрек повернув капітана на спину, поспіхом розстебнув піджак та сорочку і притулив вухо до грудей, прислухаючись, чи б’ється серце. Але В’юн був такий збуджений, у нього так пульсувала кров, що почути нічого не зміг. Тоді він узяв з письмового стола Рема нікельований ніж для розрізування паперу і приклав його до розтулених губів капітана. Полегшено зітхнув, помічаючи, як поверхня ножа вкривається легким туманом пари. Юрек побіг до кухні, схопив відерце з водою. Незабаром Завірюха був увесь мокрий, але, на радість хлопця, повіки у капітана затремтіли, і через хвилину він розплющив очі. 
     — Пане начальник! — гукнув Юрек, хапаючи капітана за руку. Але очі у Завірюхи помутніли, і він знову зомлів. 
     Юрек безпорадно опустив руки: 
     — Сто чортів! Що ж тепер робити? Ну звичайно, треба викликати швидку медичну допомогу! — Він підбіг до телефону, зняв трубку і вилаявся: телефон, видно, не працював, бо в трубці було зовсім тихо. Раптом з підлоги почувся стогін. Юрек нахилився над капітаном. Завірюха розплющив очі, торкнувшись рукою розсіченої шкіри, і застогнав од болю. Але саме від цього болю він остаточно опритомнів. 
     — Пане начальник! — промовив Юрек, і обличчя Завірюхи в його очах раптом розплилося. 
     — Юрек? — упізнав шофера капітан, зморщивши від зусилля лоб. — Звідки ти тут узявся? — І, не дождавшись відповіді, знову запитав: — А що зі мною, власне кажучи, сталося? Що сталося… Я такий слабий, у голові паморочиться… 
     В’юн уже опанував собою, побіг на кухню, приніс графин вишнівки і склянку. 
     — Випийте, пане начальник, — умовляв він, підсовуючи Завірюсі чарку. — Ніщо так не зміцнює, як оця вишня в рідині… — І, видно, бажаючи наочно переконати капітана у лікувальних властивостях вишнівки, сам вихилив півсклянки. Завірюсі справді стало легше. За кілька хвилин він за допомогою Юрека підвівся і сів у крісло. 
     — Стривай… Як то було? Я сидів за письмовим столом Рема і переглядав штампи, роблячи по черзі відбитки на папері. Раптом позаду щось зашелестіло. Я хотів оглянутись і… Далі вже нічого не пам’ятаю. 
     — На вас напали, пане начальник, — зробив висновок Юрек. 
     — Напали, звичайно. Але хто? — замислився Завірюха, обережно обмацуючи потилицю. — Як вони могли пробратися до квартири? 
     — Через двері, — буркнув Юрек. — Ви, пане начальник, забули замкнути двері до кухні. Я теж так увійшов. 
     Завірюха пильно глянув на шофера: 
     — Двері до кухні? Не може цього бути! Я власноручно замкнув їх і залишив ключі в замку. Пам’ятаю чудово… 
     — А може, влізли, підібравши ключі? 
     — Це виключається. Ключ стирчав у замку з цього боку!.. 
     — А коли я прийшов, то двері були незамкнені, їй-богу! — доводив Юрек. 
     Капітан, незважаючи на протести шофера, підвівся і, опираючись на його плече, вийшов на кухню. Ключ стирчав у замку. 
     — Не може бути, щоб я помилився і не замкнув дверей, — шепотів сам до себе Завірюха, уважно оглядаючи поверхню ключа. — Бандит відімкнув їх, уже виходячи з квартири. Але як же він сюди потрапив, не зірвавши печаток? 
     І ось саме в той час, коли вони стояли біля дверей, обмірковуючи дивний випадок з ключами, вгорі, над їхніми головами, несподівано пролунав дзвінок. Обидва здригнулись і перезирнулись. 
     — Юрек, швидко в коридорчик! Охороняй мене ззаду, а я відчиню двері! — пошепки наказав Завірюха. 
     Хто міг добиватись у квартиру, господарі якої вже місяць, як лежали на кладовищі? Капітан відчинив двері. На сходах стояв чоловік з чемоданчиком, а позад нього — два санітари з носилками. 
     — Сюди викликали швидку медичну допомогу? — спитав офіціально лікар. — Де поранений? 
     Завірюха запросив усіх зайти, потім трохи ніяково пояснив, показуючи на розбиту голову: 
     — Поранений — це я. Але, правду кажучи, не було ніякої потреби викликати швидку медичну допомогу. То вже надмірна запопадливість мого шофера… 
     — Моя? — здивувався Юрек В’юн, входячи з пістолетом у руці. — Я не викликав швидкої медичної допомоги. Хотів, але телефон відключений, не міг подзвонити… 
     — Я слідчий міліції, — пояснив Завірюха, бачачи, що лікар недовірливо дивиться на пістолет Юрека В’юна. — Зі мною сталася невелика пригода, — капітан поглядом наказав Юрекові не дуже пояснювати, що то за подія. Лікар розкрив чемодан і, відіславши санітарів назад у карету, почав оглядати рану… 
     — Хто б там не дзвонив, але добре зробив, що ви кликав нас, — мовив лікар. — Правда, небезпеки немає, але рана погана — довгий розріз, шкіру треба зшивати скобками. А чому ви такі мокрі? — запитав, починаючи обережно вистригати волосся навколо рани. 
     — То я приводив до притомності пана начальника, — гордо пояснив Юрек В’юн. 
     — Пан начальник може подякувати богові, що не загинув смертю утопленика. — Потім мимохідь запитав: — А що, власне кажучи, сталося? 
     Завірюха мить подумав і сказав: 
     — Буду з вами відвертий. Це напад. Мушу просити вас коротенько описати ушкодження, яких мені завдали, це потрібно для справи. 
     Капітан поцікавився, хто і як викликав швидку медичну допомогу. 
     — Хтось подзвонив, назвав адресу і навіть точно вказав, що йдеться про поранену людину. 
     — Але хто ж то був? Шофер, виявляється, цього не робив. 
     — Не знаю, — відповів лікар. — Можу тільки сказати номер телефону, з якого дзвонили. — Він на хвилину одірвався від своєї роботи і попросив Юрека подати капітанові грубий зошит, який лежав на чемоданчику з приладдям. 
     — Погляньте останній запис. 
     Завірюха перегорнув сторінки зошита, заповненого сотнями адрес і прізвищ, а також записами лікарів про подану допомогу. Нарешті знайшов. Телефон — 21–15–15, жінка викликає швидку медичну допомогу на таку-то адресу допомогти пораненому. 
     — Юрек, — велів капітан шоферові, — іди до найближчого таксофона, подзвони на телефонну станцію, хай дадуть адресу і прізвище власника телефону 21–15–15. 
     — Слухаю, пане начальник! — полегшено сказав Юрек. 
     Коли через п’ятнадцять хвилин він повернувся, лікаря уже не було. 
     — Пане капітан! — вигукнув Юрек, влітаючи у квартиру. — Скандал! Телефон у цьому самому будинку… 
     — В цьому самому будинку? — пожвавішав Завірюха, схожий у білій пов’язці на бедуїна. Він узяв аркушик і свиснув: на ньому чорніли написані незграбним почерком Юрека В’юна слова: “21–15–15, вул. Новогродська, № … абонент — Надольський”. 
     — Так це ж тут, по сусідству, — вимовив Завірюха, пригадуючи наляканого сусіда, який приходив сюди на голос магнітофона. 
     — Напевне, вони почули шум крізь стіну, — висловив припущення Юрек, але капітан перебив його, махнувши рукою: 
     — Стривай, зараз усе перевіримо! — Вони знову пішли до кабінету Рема; Юрек здивовано дивився, як Завірюха підняв килим, що затуляв двері до квартири Надольських. Досить було кинути оком, щоб помітити: шнурочки із штампами міліції, якими були опечатані двері, розірвано. Капітан через хусточку взявся за ручку, натиснув її, і двері слухняно відчинилися. Почувся тихенький шум. Так, це був той самий звук, який стривожив капітана за секунду до удару. Вони мовчки пройшли через дві кімнати Надольських; у квартирі не було нікого. Меблі стояли в чохлах, на столі сірів товстий шар пилюки. Підійшовши до дверей, які до війни були парадним входом до квартири Августа Рема, капітан і Юрек побачили багато листів і газет — їх вкидав листоноша через щілину в дверях. Тут валялася кореспонденція двотижневої давності. Завірюха присів навпочіпки і, не торкаючись газет і листів, уважно оглянув їх. Біля одного він затримався довше, потім звернувся до шофера: 
     — Юрек, що ти бачиш на цьому конверті? Ось на цьому великому, білому. 
     — Нічого не бачу, пане начальник. Ніби трохи забруднений… 
     Завірюха випростався. 
     — Це не бруд, а явний слід. Жінка у туфлях на високому каблуку. Оцього сліду і відбитків пальців на телефонній трубці досить, щоб встановити особу моєї незнайомої опікунки, коли ми знатимемо підозрілих… — Капітан повільно підійшов до вхідних дверей, обережно, щоб не стерти можливих відбитків пальців, узявся за ручку, і ці двері так само легко відчинилися. — Ну, що ти на це скажеш? — запитав Завірюха шофера, але Юрек тільки руками розвів: 
     — Нічого не розумію, пане начальник. 
     — Усе це треба з’ясувати, — міркував Завірюха, оглядаючи трубку телефонного апарата, на якому видно було номер 21–15–15. —Поки що ми знаємо тільки те, що бандити ввійшли цими дверима. 
     — А звідки ви знаєте, що бандитів було кілька, а не один? 
     — Мав бути той, хто мене вдарив, і жінка, яка викликала швидку медичну допомогу, отже, щонайменше дві особи. Ти ж, певне, не думаєш, що злочинець, ударивши когось важким предметом, міг потім викликати лікаря до своєї жертви? То все відбувалося дуже швидко. Хвилиночку, котра година? 
     Глянувши на свій годинник, Завірюха побачив, що в ньому розбито скло, і годинник взагалі не йде. Стрілки зупинилися на одинадцятій годині сорок сім хвилин. Напевне, капітан, падаючи, ударив ним об письмовий стіл або підлогу. 
     — О котрій годині ти виїхав з міліції? — запитав. 
     — О дванадцятій. По радіо саме передавали сигнал. Завірюха похитав забинтованою головою: 
     — Бачиш, як воно буває в нашій роботі! Якби ти виїхав на п’ятнадцять хвилин раніше, то в мене тепер певно, голова була б ціла… 
     Шофер несподівано вибухнув жахливими прокльонами і погрозами. Капітан здивовано глянув на нього. 
     — Я міг приїхати на п’ятнадцять хвилин раніше, — аж тремтів од люті Юрек, — але ваша секретарка морочила мені голову… — І він розповів капітанові про непорозуміння з друкаркою. Завірюха знизав плечима: 
     — Ну, нічого не зробиш, сталося — назад не повернеш. А ти теж винен. Навіщо дратуєш жінку? Зрештою, хто знає, що краще. Якби не було нападу — не було б нових слідів, — промовив капітан, розглядаючи кімнату. — Тепер нам відомо, що у квартирі Ремів чогось шукали, що є людина, яка знала про підготовку нападу, але не хотіла мені нічого поганого. Все це нові важливі сліди. 
     Завірюха послав Юрека до двірника довідатися, коли той востаннє бачив Надольського, а сам викликав по телефону криміналістів, щоб зібрати сліди, які могли залишитися після вторгнення бандитів до помешкання Рема. 
     “І таку справу інспектор Решкевич хоче засушити, — сердито думав капітан, — або “угробити”, передавши її до господарського відділу. Адже вона не тільки не закінчена, а навіть не розкрита. Хто може знати, що станеться найближчим часом! Одне діло, коли дивишся на справу з-за письмового стола Головного управління, і зовсім інше, коли відчуваєш її в голові, розбитій рукою злочинця, — Завірюха обережно торкнувся пов’язки. — Ні, він не дозволить поховати цю справу і не віддасть її, хоча б йому довелося дістатись до самого міністра!” 
     У кабінеті капітан звернув увагу на те, що його портфель лежить на підлозі. А до нападу Завірюха добре пам’ятав, цей портфель був на письмовому столі. Капітан підняв його і заглянув усередину. Порожньо. Завірюха занепокоївся — адже в портфелі були всі договори, які нелегально уклав Рем з фірмою “Йоганн Ліпперт і К°” у Відні. Почав шукати документи на письмовому столі, але й там їх не знайшов. З жахом встановив, що всі аркуші, на яких він так старанно робив відбитки штампів Бюро імпорту точних приладів, теж зникли. А ще гірше, що не було й самих штампів. 
     Капітан важко сів у крісло. Отже, загинули всі докази злочинної діяльності Августа Рема. Його позбавили можливості порівняти штампи, які були на нелегальних договорах. Противник завдав удару влучного і дуже болючого… “Невже вони знали, що я тут? Чи йшли забрати штампи, розраховуючи випередити мене? А може, заздалегідь запланували викрадення договорів і тепер тільки скористалися з слушної нагоди? Цікаво, невже з квартири не пропало більше нічого, крім того, що бандити хотіли знищити чи замаскувати?” Під впливом цієї думки Завірюха підвівся і знову почав шукати. Відповідь прийшла швидко: зазирнувши в сейф, капітан побачив у нижній частині його відкритий тайник, якого не помітив під час першого огляду. Квадратна шухляда, схожа на невеликий чемоданчик, була порожня. Злочинці, видно, дуже поспішали (можливо, їх хтось сполохав?), бо навіть не зачинили його. Не відриваючи погляду від тайника, Завірюха з гіркотою подумав, що дав би розбити собі голову ще два рази, аби тільки довідатися, що було там. 
     Він стояв, нахилившись над тайником, коли в кімнату зайшов Юрек В’юн. Задихавшись, він уже з порога почав доповідати: 
     — Значить, справа така: Надольські поїхали у відпустку два тижні тому і повернуться лише наприкінці серпня. Але це дрібниця, бо я, пане начальник, забув сказати вам найважливіше! 
     — Що? — спитав Завірюха, не в силі відірвати погляду од тайника. 
     — О боже, що то знову за фата моргана? — раптом скрикнув Юрек, обриваючи на півслові. 
     Капітан подивився на нього, потім туди, куди розширеними від подиву очима витріщився шофер. На стіні висів портрет юнака. Ще під час першого відвідання Завірюха звернув на нього увагу. Тепер на місці обличчя темнів вирізаний чимось гострим прямокутник, через який було видно на стіні узорчасті шпалери. Завірюха насупився. Перед ним уже повний комплект головоломок, у яких він нічого, ну нічогісінько не розумів! І саме тому, що так несподівано виникло стільки таємниць, капітан Завірюха раптом заспокоївся. 
     — Що ж то за сенсаційна новина, про яку ти хотів мені розповісти? — запитав він Юрека, який насилу одірвав погляд від портрета. 
     — Я знайшов машину з червоною стрілкою, — опам’ятався нарешті хлопець. 
     — Ну?! Справді? 
     — Їй-богу! — Юрек вийняв з кишені папірець. — Автомобіль іноземної марки, номер машини СUХ—С5. Цей тип живе у готелі “Ексцельсіор”. Прізвища його я не знаю, але неодмінно дізнаюся. 
     Завірюха почав ходити сюди-туди по кімнаті. 
     — Ну, Юрек, відпускаю тобі всі гріхи на весь майбутній місяць. То, кажеш, власник машини живе в “Ексцельсіорі”? 
     Юрек підтвердив. 
     — Чи, може, це тільки випадковість? — вголос міркував капітан. — Рем гине в “Ексцельсіорі”, людина, на яку падає підозра у співучасті у вбивстві Чорної Ручки, теж живе в “Ексцельсіорі”. Хорунжому Барському доведеться ближче зайнятися цим другорядним готелем. 
     Раптом Юрек, щось пригадавши, перебив капітана: 
     — Пане начальник… 
     — Ну? 
     — А може бути, що бандити, які на вас напали, приїхали сюди машиною? 
     — Звичайно. Але чому ти про це питаєш? 
     — Розумієте, коли я під’їжджав до будинку, од воріт від’їхала якась приватна машина. 
     Завірюха знав спостережливість свого шофера і тому одразу ж запитав: 
     — Марка машини? 
     — Я бачив її здалеку, але номер запам’ятав. 
     — Ого! Навряд чи це можливо… — скептично скривився капітан. 
     — У мене таке шоферське око, що як тільки я гляну на номер, то він одразу ж зафіксується в мозку, наче в блокноті. Наприклад, С–77–254… 
     — Це номер тієї машини? — недовірливо запитав капітан. 
     — Ні. Це номер швидкої медичної допомоги, яка приїжджала до вас. А там був номер… — Юрек прищулив очі, немовби читаючи з якогось папірця, і впевнено сказав: — Н–24–200. 
     Завірюха записав. Звичайно, В’юн міг переплутати. Не було певності і в тому, що ця машина мала якийсь зв’язок з нападом, але перевірити треба. 
     Капітан неуважно глянув на пошкоджений годинник. Розбите скло, мабуть, наштовхнуло його на якусь думку, бо він з хвилину мовчав, а потім запитав шофера: 
     — Отже, кажеш, ти виїхав з управління о дванадцятій? 
     — Якраз був сигнал по радіо. 
     — До Новогродської мав їхати щонайбільше п’ять хвилин, — голосно обчислював Завірюха. — Ну, а якщо додати час, поки ти зачиняв машину і йшов сюди, то буде дванадцять годин і вісім хвилин. Виходить, відтоді, коли бандити напали на мене, до твого приїзду минула двадцять одна хвилина. Для злочинців цього могло вистачити. Але коли ж встигла подзвонити наша незнайомка? Не могла ж вона дзвонити тоді, коли бандити були в сусідній кімнаті… 
     — Хвилинку, хвилинку, пане начальник, — обізвався Юрек. — Ви ж іще не знаєте, що я хвилин десять накачував унизу переднє колесо, яке трохи “сіло”. Капітан рвучко обернувся до В’юна: 
     — І в той час автомашини вже не було? 
     — Вона рушила, коли я тільки під’їжджав до будинку, — впевнено пояснив Юрек. 
     Завірюха задоволено кивнув головою: 
     — Ну ось тепер усе зрозуміло. У тієї жінки було майже десять хвилин, щоб увійти сюди, побачити, що сталося зі мною, викликати швидку медичну допомогу і самій втекти. їй довелося дуже поспішати, але все це можливо. 
     Юрек В’юн раптом застогнав, наче його хтось ударив. 
     — Що з тобою? — здивувався капітан. 
     — Та жінка… — насилу видавив шофер. 
     — Що з нею? 
     — Я бачив її! Бачив, пане начальник! — Юрек, запинаючись від збудження, розповів про жінку, з якою зіткнувся в під’їзді. Тепер хвилювання шофера передалося капітанові. 
     — Ану швиденько розкажи, яка вона, — велів Завірюха, дістаючи записну книжку і олівець. Але шофер майже крізь сльози відповів, що зустріч була така коротка, у підворітті стояла півтемрява, а він був так засліплений сонцем, що нічого не роздивився. 
     — Коли б я знав!.. Коли б знав!.. — гірко повторював він. 
     Біля дверей подзвонили. Приїхала міліцейська машина. 
      4 
     Комісяку не потрібно було навіть заглядати у список приватних автомашин, щоб сказати капітанові, кому належить автомобіль, зареєстрований під номером Н–24–200. 
     — Це ж та сама машина, яку записав у барі капрал Рембік, у мене ж доповідна тут на столі… 
     З цих частин уже складалося щось ціле. Чорна Ручка їде автомашиною з паном Згожельським, який рятує бандита, коли тому насідають на п’яти працівники міліції. Машина Згожельського чекає перед будинком на Новогродській, коли там бандити нишпорять у квартирі Ремів. 
     “Треба буде ближче зайнятися цим паном Згожельським”, — міркує капітан. 
    *** Мирослав Згожельський глянув на годинник: без чверті сім, можна вже зачиняти магазин. Він почав опускати стальні жалюзі на вітрину, коли раптом почувся дзвінок, і в магазин увійшло два чоловіки. Один з них був літній, у непромокальному плащі, другий — молодий, з гострими очима; в руці він тримав шкіряний портфель. 
     — Слухаю вас, — сказав пан Згожельський, продовжуючи крутити ручку. 
     — Ми хотіли купити годинник, — відповів той, що в непромокальному плащі. 
     — Чоловічий, наручний, — доповнив юнак. 
     — Хвилиночку, панове, я тільки опущу жалюзі,— ввічливо мовив Згожельський. Закінчивши свою роботу, він витер замшею випещені руки і підійшов до сейфа. 
     — Вас цікавлять нові годинники чи вживані? 
     — Нові, звичайно, тільки нові, — сказав літній добродій і начепив на ніс окуляри. 
     Пан Згожельський вийняв із сейфа маленький, вкритий синім оксамитом дерев’яний піднос, на якому сріблом і золотом виблискувало кільканадцять годинників. 
     — Оце Докса — три з половиною тисячі, — пояснював він, — золотий Шаффгаузен — сім тисяч (це просто щасливий випадок). Зеніт — дві з половиною тисячі. Стільки ж коштують годинники Дельбана; Атлантік — дві тисячі сто… — говорив Згожельський, спритно підсовуючи блискучі іграшки відвідувачам, які зосереджено схилилися над скляним прилавком. 
     — Який берете? — звернувся літній чоловік до свого товариша. Той нерішуче оглядав годинники, притуляв їх до вуха і нарешті запитав ювеліра: 
     — А більш давніх відомих марок, наприклад Цима, Омега… 
     — …або Лонжін, — швидко вставив чоловік у непромокальному плащі. 
     — …у вас немає? — закінчив речення юнак. 
     Пан Згожельський окинув обох відвідувачів пильним поглядом, але невинний вираз їхніх облич одразу ж заспокоїв його: 
     — На жаль, цих годинників після війни ми взагалі не маємо. Поцікавтесь у комісійних магазинах, там іноді продають приватні особи… 
     — А на ці годинники, — несподівано запитав літній чоловік, показуючи на піднос, — у вас, звичайно, є рахунки? 
     Пан Згожельський завмер і вдруге, ще уважніше приглянувся до відвідувачів. 
     — Не розумію, — сказав він протягом, — чому це вас цікавить? 
     Літній покупець важко зітхнув, наче йому було прикро говорити ювелірові те, що він мусив сказати: 
     — Бо ми цікавимося годинниками, так би мовити, по службовій лінії. Прошу, ось моє посвідчення: ми з Державної торговельної інспекції. 
     Згожельський трохи зблід, очі в нього забігали, але обидва ревізори стояли мов укопані перед прилавком і доброзичливо дивилися на нього. 
     — Ви… в такий несподіваний час, — мовив нарешті Згожельський, запинаючись. — У мене свої плани на сьогоднішній вечір, може б завтра… 
     Літній ревізор, ніби вибачаючись, похитав головою. 
     — Це справді дуже прикро вийшло. Знаєте, у нас теж були свої плани, та що поробиш, служба не дружба. Я розумію вас, але нічим не можу допомогти. 
     Молодший уже розкрив портфель, виймаючи з нього якісь папери; глянув на великий годинник, який саме пробив сьому. 
     — Вже сьома, закрийте, будь ласка, магазин і беріться з нами до роботи. Почнемо з цього сейфа, — показав він олівцем на шафу, з якої пан Згожельський вийняв п’ятнадцять хвилин тому піднос з годинниками. 
     Коли власник магазину опускав жалюзі вхідних дверей, чоловік з портфелем, стоячи біля нього, помітив, як на бездоганно чистий комірець поплінової сорочки ювеліра струмками стікав піт. Це було досить дивно, бо вечір видався холодний, надворі дув вітер. Але, працюючи вже багато років у оперативному відділі столичного управління міліції, він звик до різноманітних проявів хвилювання у людей з недосить чистим сумлінням. 
      5 
     Дружина капітана Завірюхи мало не зомліла, коли пізно ввечері побачила чоловіка з перев’язаною головою, який прийшов разом з Юреком В’юном. 
     — Романе, що сталося? 
     — Татусь, напевно, з кимось бився, — сказав десятирічний Рисєк, висунувши голову з дверей спальні. — Але ти йому дав доброї здачі, правда? 
     — Дав, дав, будь певен! — Завірюха схопив хлопця в смугастій піжамі, який брикався босими ногами, підкинув його вгору, поцілував, потім злегенька шльопнув і промовив: — А тепер швиденько в ліжко, бо вже пізно! 
     Дружина, заламавши руки, не могла відірвати погляду від закривавленої пов’язки. Завірюха, прощаючись, звернувся до Юрека: 
     — Отже, завтра вранці ти можеш по мене не приїжджати… Тобі треба виспатись після вчорашньої і сьогоднішньої ночі… Тільки, будь ласка, не нароби дурниць! 
     — Не хвилюйтеся, пане начальник, — втішив капітана Юрек, — все буде зроблено так, що той тип не зрозуміє… 
     Вже на сходах Юрек чув, як “пан начальник” говорив дружині: 
     — Заспокойся, Марійко, зараз я тобі все поясню, тільки помию руки… 
     За півгодини Юрек В’юн у темно-синьому спортивному костюмі, кремовій сорочці, на якій, мов квітка, червонів китайський галстук, у жовтих туфлях на каучуку, гордо входив у ресторан готелю “Ексцельсіор”. Як і було домовлено, Віга — його знайома — вже сиділа за столиком і, не поспішаючи, цідила крізь соломинку лимонад. Ні, ні, ви помиляєтесь, коли думаєте, що Юрек одразу підійшов до столика Віги. Навпаки, він удав, що зовсім не знає дівчини, сів за кілька метрів од неї і замовив собі пляшку пива та бутерброд. Тепер Юрек Уже нічим не відрізнявся від інших відвідувачів. Через кілька хвилин Віга підвелась і, залишивши сумочку, щоб видно було, що столик зайнятий, повільно рушила до коридора, де був гардероб і кіоск з папіросами. Біля виходу вона на мить затрималась, кинувши Юрекові короткий, але багатозначний погляд. 
     Шофер допив пиво і, не поспішаючи, попрямував за дівчиною. Віга стояла перед кіоском, розглядаючи за вітриною цигарки різних марок — вітчизняних і закордонних. Юрек теж підійшов до кіоска. 
     — Я познайомилась. Слухай уважно, — тихо сказала Віга. — Його прізвище Гомолякс, живе в кімнаті 105. Буде тут о дванадцятій. Так зі мною домовився. Ключі від кімнати, напевно, висять на дверях. І пам’ятай… — Але що саме повинен був пам’ятати Юрек, Віга сказати не встигла. Ззаду до них хтось підійшов і зупинився. 
     — О, фройляйн Віга… Тішус, що пані бачити. Sie sind unglaublich pünktlich. 
     — Guten Abend, Herr Homolacs,[3] — зовсім не розгубившись, відповіла досить бігло по-німецьки Віга і дружньо взяла пана Гомолякса під руку. 
     Юрек повернувся до залу, розрахувався і, вийшовши у вестибюль, попростував вистеленими червоною доріжкою сходами, які вели до кімнат готелю. 
     — Шановний пан живе у нас? — зупинив його швейцар. 
     Юрек підійшов і показав своє міліцейське посвідчення. 
     — А тепер тихо! — буркнув не дуже чемно, зате рішуче і, залишивши спантеличеного швейцара, впевнено ступив на доріжку. 
     У довгому коридорі на другому поверсі не було нікого. Товста доріжка заглушувала і без того тихий звук каучукових підошов. Юрек легко знайшов кімнату 105. Ключ, як і передбачала Віга, висів на гвіздку. На якусь мить шофера охопили сумніви: капітан Завірюха ясно сказав, що йому треба тільки оглянути машину, записати її марку і номер мотора. А про те, щоб заходити в кімнату Гомолякса, не було мови. Але Юрек хотів приголомшити капітана своєю незвичайною слідчою винахідливістю і вирішив власноручно обшукати кімнату таємничого чужоземця. Ото зрадіє капітан, коли він принесе якісь сенсаційні докази злочину Гомолякса! 
     Юрек легко відімкнув двері, повісив ключ на місце, потім уже зсередини замкнув двері відмичкою. 
     У кімнаті темно. Лише скупе світло вуличних ліхтарів проникає через сітчасті занавіски. Пахне одеколоном і ароматними папіросами. Кружальце світла від кишенькового ліхтарика, яким В’юн починає обмацувати кутки, освітлює меблі: шафа з дзеркалом, стіл, крісло, стілець, ліжко і в головах біля нього нічний столик. На столику лампа у формі кришталевого свічника з брелочками, які іскряться в промені світла. Юрек нечутно підходить до столика і обережно відсуває шухляду. Ключі! Вони поблискують на стальному кільці. Серед них один плоский з вирізом, — напевне, це запасний ключ від мотора автомашини. Юрек знімає його, ховає до кишені і шукає далі. Ось другі двері. Відчинив їх — ванна. Світло ковзає по білих кахлях, на хвилину зупиняється на відчиненому вікні, потім, описавши дугу, повертає до середини кімнати. Юрек знову зупиняється біля столика і починає методично переглядати все, намагаючись не порушити порядку. 
     Відкривши коробочку з перснями і золотими запонками, сумно зітхнув: 
     “Хай йому грець! — подумав. — Що там наша робота в міліції! Тут тільки за це, що переді мною, можна було б купити нову “Варшаву”… Але без жалю відклав коробочку і взяв іншу. Відкрив її, і очі в нього загорілися: в коробочці лежало штук п’ятнадцять чудових янтарних мундштуків із спеціальним фільтром. На кожному було видавлено золотими літерами: “Йоганн Ліпперт і К°”. Відень”. Юрек покрутив мундштук у руках, а в душі у нього відбувалася страшна боротьба… І Юрек В’юн не витримав — не торкнувши раніше золотих дорогоцінностей пана Гомолякса, він сховав у кишеню один мундштук. 
     “На якого дідька йому стільки мундштуків? — втішав він себе. — До того ж цей тип, мабуть, спить на доларах, а за один долар зможе таких штук п’ятнадцять дістати…” 
     Крім цих коробочок, у нічному столику не було нічого цікавого. Юрек закрив дверцята і підійшов до великої дзеркальної шафи для одягу. Але тільки-но він заглянув усередину, як біля вхідних дверей почувся підвищений голос Віги і притишений Гомолякса. Здавалося, ніби Віга чимось ображена і пан Гомолякс благає вибачення, в той же час намагаючись припинити суперечку, яка компрометувала його. 
     — Стоп, машина, кочегар лопнув… — буркнув собі під ніс самозваний ас розвідки і злякано оглянувся навколо. Що робити? Куди тікати? 
     Проте коли в дверях клацнув замок, Юрек, мов швидконогий олень, одним стрибком опинився у ванні. Пан Гомолякс відімкнув двері, а Юрек В’юн тим часом, висунувшись з вікна, зважував, як стрибнути з другого поверху. Він заплющив очі, вдихнув, набравши повні легені повітря, стрибнув униз і… опинився в обіймах міліціонера. 
     — Що це, граєтесь у парашутиста, чоловіче? — іронічно запитав той, міцно тримаючи Юрека за комір і збираючись свистком покликати підмогу. 
     — Тихше, друже, не галасуй! — рвонувся Юрек, хапаючи міліціонера за руку. Та минула добра хвилина, поки йому пощастило пояснити, що сталося, і, показавши свої документи, добитися, щоб патруль перестав обходитися з ним, як із злодієм, спійманим на гарячому. У цій несподіваній зустрічі була й добра сторона: в присутності колеги Юрек сміливіше підійшов до чудової автомашини з червоною пластмасовою стрілкою і відімкнув дверцята. 
     — Розумієш, друже, якщо той американець зчинить галас, — мовляв, украли машину, то ти заспокой його, скажи, що негайно почнуться розшуки. А через годину можеш забрати її з гаража Міського управління. І ще станеш героєм — вмить знайшов украдену машину. 
     — А якщо не догадається? — допитувався міліціонер. 
     — То за годину я сам поставлю її на місце. Нічого не бійся, колего, тут все зроблено культурно. — І велика машина виїхала на шлях. 
       РОЗДІЛ VI 
     1 
     На другий день Завірюха змінив тюрбан на менш декоративну, але зручнішу пов’язку. Вислухавши чимало зітхань і співчуття секретарки (в зв’язку з цією пригодою вона весь час ходила, мов у траурі), капітан розпочав свій робочий день. Спочатку він вирішив переглянути листи. Зверху лежала телеграма з Відня. Завірюха нетерпляче розпечатав її. Віденська поліція повідомляла, що фірми “Йоганн Ліпперт і К°” немає не тільки за вказаною адресою, але й взагалі у списку торговельних підприємств, зареєстрованих на території придунайської столиці. 
     Здавалося б, таке повідомлення мало засмутити капітана, а тим часом настрій у нього значно поліпшився. Завірюха вдарив рукою об письмовий стіл і промовив: 
     — Усе йде точно, як за годинником. Було б дуже прикро, якби фірма “Ліпперт і К°” справді існувала. — І почав переглядати пошту далі. 
     Передусім пачка повідомлень з міських і повітових управлінь міліції про наслідки розшуків у годинникових та комісійних магазинах. Ретельна секретарка вже встигла навіть підрахувати, скільки знайдено годинників фірми “Лонжін”, і виписати прізвища тих, хто здавав ці годинники в комісійні магазини. Виходило, що на території всієї країни в продажу було 2842 нові годинники марки “Лонжін”, причому переважна більшість їх припадала на Варшаву, Краков, Лодзь і на територію цих воєводств. Капітан розчарувався, не знаходячи в списку прізвища Мирослава Згожельського, яке його цікавило найбільше. 
     — Обережний мерзотник, — буркнув Завірюха, перебігаючи поглядом десятки прізвищ, написаних чітким почерком секретарки. На одному прізвищі він зупинився. 
     Жанна Шміт здала для продажу десять нових годинників марки “Лонжін”. Капітан згадав літню жінку, хазяйку будинку мод у Лодзі, яка так багато знала про Теофіла і нічого не хотіла сказати. Жанна Шміт — рідна сестра Вільгельміни Рем! Капітан занепокоївся. Погано! Будинок концепцій, який він спорудив після загадкового зникнення торговельних договорів Рема з уявною фірмою “Ліпперт і К°”, похитнувся. Треба простежити за цією стриманою дамою у Лодзі. 
     Дальше вивчення матеріалів, надісланих з районів, Завірюха мусив відкласти, бо в кабінет ввірвався стомлений, невиспаний, але явно тріумфуючий Юрек В’юн. 
     — Пане начальник, дозвольте доповісти, що ваш шофер заслужив золоту медаль, — скромно почав Юрек. Навіть крижаний холод, яким хвилину тому В’юна зустріла секретарка, не зіпсував йому настрою. Шофер як завжди багатослівно доповідав про наслідки огляду автомашини Гомолякса, і чим далі він говорив, тим уважнішим і зосередженішим ставало обличчя капітана. 
     У самому автомобілі не знайшли нічого особливого — машина модерна, але ніяких чудес у ній немає; офіцер оперативного відділу побачив на задньому сидінні і на бічній стінці кілька невеличких іржавих плямок, дуже схожих на сліди засохлої крові. Але аналізу не зробили, бо для того довелося б зіпсувати оббивку, а це могло привернути увагу власника. 
     — На це ще буде час, — промовив Завірюха, щось записуючи в журналі службових обов’язків. 
     — Я теж так думаю, — погодився Юрек. — Значно важливіша справа з тим запасним колесом… 
     — З яким колесом? — підвів брови Завірюха. 
     — В деталях це було так. Ми вже все закінчили, хорунжий з оперативного відділу позаписував номери, обнишпорив усі закапелки і сказав мені відігнати машину назад до готелю. Коли це дивлюся — сіло заднє колесо. Мабуть, наскочив на якусь чортівню, коли їхав з готелю в гараж міліції. О, хай йому лихо, думаю, доведеться замінити колесо, а це триватиме хвилин п’ятнадцять. Бо, знаєте, пане начальник, багаті люди про машину зовсім не дбають, на кожному гвинтику там стільки іржі та бруду, що й зубами не відкрутиш. Ясно, такий піжон міняє машини, як ми, вибачаюсь, шкарпетки, — трохи забрудниться, то вже й нову купує. 
     — Ти розповідай про запасне колесо, а не про шкарпетки. 
     — Зараз буде і про колесо. Так от хорунжий і каже: “Нічого, ми зараз це зробимо!” Велів йому відгвинтити запасне колесо! Ну, я піднімаю машину на домкратику, а хорунжий вовтузиться з тим колесом, бо вже ніч, у гаражі немає жодного механіка. Ви самі знаєте, пане начальник, що то за механіки… 
     — Юрек! Говори коротше, ніколи мені слухати твою філософію. І, побачивши, що Юрек крутить пачку сигарет, прохально дивлячись на нього, додав: — Закурюй, закурюй, тільки розповідай коротше. 
     Юрек не поспішаючи вставив сигарету в красивий янтарний мундштук з чорним кінчиком, окованим сріблом, припалив, затягнувся димом і, мов нічого й не сталося, вів далі. 
     — Ну так от. Я відкручую гвинти, а хорунжий знімає запасне колесо. В мене вже, можна сказати, готове, а той усе ще порпається з колесом. Я підходжу до нього і кажу, що за цей час супутника на Місяць можна закинути, а він ще одного гвинта ніяк не відкрутить. Хорунжий виправдовується, мовляв, гвинта він давно вже відкрутив, а колеса з багажника вийняти не може, бо воно страшенно важке. Дивлюся, факт: гвинт відкручений, колесо вже не прикріплене, треба тільки, взяти і витягти. Скільки може важити таке колесо? Ну, двадцять, тридцять кілограмів. Я хапаю його і… хоч би що. Колесо ні з місця. Ми взялися за нього вдвох, потягнули. Господи боже, пане начальник, як гепнуло воно на землю, то все управління задрижало, а задня частина машини піднялася сантиметрів на двадцять. Можете собі уявити, що б то було, якби воно комусь із нас упало на мозоль? 
     — А що ж було в тому колесі? 
     — А вгадайте, — почав дражнитися Юрек. Але, побачивши грізний вогник в очах свого начальника, поспіхом додав: — Срібло, срібло було, пане начальник, принаймні так каже той хорунжий; він зрізав складаним ножиком маленьку стружку і сховав у конверт. Добрих сімдесят кілограмів, а то й більше срібла відлито в один кусок, наче бублик, і вмонтовано в запасне колесо. Пане начальник, що з вами? — раптом занепокоївся Юрек, побачивши, як капітан схопився з-за письмового столу і почав гарячково, великими кроками міряти кабінет. 
     — От і девізи! От і девізи! — голосно повторяв Завірюха, сміючись і потираючи руки. Стурбований Юрек подумав, що все-таки удар по голові ніколи безслідно не минає. Але капітан зненацька зупинився і, вдаривши його по плечу, сказав: 
     — Хай мене грім поб’є, якщо я не доб’юся для тебе погонів капрала! 
     Юрек скривився: “Коза не худоба, єфрейтор не чин” — і безсоромно признався, що волів би краще одержати сотню злотих до зарплати, ніж відзнаки на погонах. Капітан заспокоїв його, пообіцяв, що й грошова премія буде. Тут до кімнати зайшов Недєльський, і Завірюха велів Юрекові іти відпочивати. 
     Шофер послушно підвівся, але на вимогу капітана мусив ще пояснити, як він повернув Гомоляксу ключ од автомашини. 
     — То вже моя Віга зробила, — байдуже пояснив шофер. — Вона почула, коли я під’їхав до готелю, і вискочила на вулицю. 
     — А Гомолякс нічого не помітив? 
     Юрек запобігливо посміхнувся: 
     — Видно, що ви не знаєте Віги! Вона все зробила. Той тип спав, як убитий. Його б навіть катюші не розбудили. — І Юрек вийшов, забувши на столі мундштук, украдений у закордонного гостя. 
     — Ну, як ви доїхали? — щиро привітав Завірюха Недєльського. — Розказуйте, що там чувати в старому Кракові… Бо у нас новин не бракує… 
      2 
     Тільки на світанку ревізори Державної торговельної інспекції закінчили свою роботу в ювелірному магазині Мирослава Згожельського. Елегантний і завжди такий самовдоволений господар за ці кілька годин посірів і збляк. Галстук, який з’їхав набік, незачесане волосся і мішки під очима свідчили, що ці відвідини коштували йому немало здоров’я. Досі у нього ніколи не було такої докладної і суворої перевірки. 
     Коли близько десятої години вечора несподівано задзвонив телефон, молодший ревізор не дозволив хазяїнові відповісти, взяв трубку сам. 
     — Пан Згожельський? — почувся голос з дивним іноземним акцентом. 
     — Так, — відповів ревізор, швидко зиркнувши на господаря і лаючись у душі, що присутність того не дозволяє йому змінити голосу. 
     — Чому ви не приходите в “Ексцельсіор”? — сердито запитав невідомий. 
     — А хто це говорить? — поцікавився молодий працівник оперативного відділу. Голос замовк, потім невідомий, видно, догадався, що розмовляє не з тим, хто йому потрібен, вмить поклав трубку, і зв’язок перервався. 
     — Я протестую! — пан Згожельський вдав ображеного в своїй гідності. — Ви поводитесь не як ревізори Торговельної інспекції, а як працівники органів безпеки! Якщо мене в чомусь підозрівають, то пред’явіть мені звинувачення, в противному разі я скаржитимусь вашому начальству… Мій брат займає високу посаду в центральній установі! 
     Старший ревізор збентежено глянув на свого “помічника”, але той спокійно відповів, що, на жаль, не міг дозволити вести під час ревізії розмову по телефону, бо вона могла мати зв’язок з торговельною діяльністю магазину, яку саме перевіряли. 
     — А відносно скарги, — додав він, — то ви справді можете подати її нашому керівництву. Хоч мені здається, що досі ми нічим вас не образили… 
     Пан Згожельський не знайшов, що відповісти, але його міна свідчила, що він не згоден з цим нахабним хлопчиськом. 
     Торговельні справи Мирослава Згожельського, здавалося, були бездоганні: на всі годинники, які лежали в магазині, господар пред’явив законні, цілком офіціальні документи Заробіток Згожельського теж не перевищував межі, передбаченої законом. 
     — Ну, з годинниками все гаразд, — сказав, усміхаючись, старший, справжній ревізор, відкладаючи папку з перевіреними документами. 
     — Мені здавалося б дивним, якби це було інакше, — втрутився молодший, — фірма солідна, з традиціями… 
     Але навіть ця підлесливість не розігнала хмари з обличчя пана Згожельського. Він неспокійно поглядав а портфель з написом “Скупка срібла”, що його тримав у руках молодший ревізор. 
     — Ви використовуєте закуплене срібло виключно для ювелірних виробів, які самі виготовляєте? — поцікавився той знехотя, переглядаючи квитанції закупки. Повіки пана Згожельського неспокійно задрижали, і він раптом став ввічливішим: 
     — Не зовсім. Чималу частину срібла я перепродую приятелеві, який має свою майстерню церковних виробів у Кракові. Ви самі розумієте, що у Варшаві легше купити срібло, ніж у Кракові. 
     Старший ревізор трохи насупився: 
     — Наскільки мені відомо, у вас немає концесії на скупку і продаж срібла у зломі. Вам дозволено тільки виготовляти різні речі із купленого срібла і продавати готові вироби. 
     Пан Згожельський раптом спітнів і, сопучи, зітхнув: 
     — Це, звичайно, так. Але мої операції не мають торговельного характеру. Я продаю панові срібло за ту ціну, яку плачу сам. Звичайна дружня послуга… 
     — Ну, це змінює характер справи, — швидко втрутився юнак, перебиваючи дещо здивованого таким поясненням старшого ревізора. — Отже, ви купили в цьому місяці вісімдесят два кілограми срібла, а на складі у вас дванадцять кілограмів срібного злому. То виходить, що сімдесят кілограмів ви перепродали своєму приятелеві з Кракова? 
     Пан Мирослав Згожельський з явним зусиллям видавив, що треба ще відрахувати десять кілограмів, які він використав на власну ювелірну продукцію. 
     — Значить, пан Галка купив у вас близько шістдесяти кілограмів срібла? 
     — Так. 
     — На це є рахунок? 
     — Ще ні, але найближчими днями я повинен отримати квитанцію. Я вже казав, що не вважаю це із торгові операції… 
     — Розумію, розумію… 
     Запала мовчанка, тільки чути було шелестіння перегортуваних документів. 
     — З книги обліку випливає, що таку велику кількість срібла ви купуєте для свого приятеля приблизно кожних три місяці? 
     — Так. Стільки в середньому він щоквартально витрачає на виготовлення різноманітних церковних виробів. Ви ж знаєте, що в нашій країні, особливо в селі, ще багато віруючих, попит на такі речі дуже великий, а майстерень мало… 
     — Виходить, що й на господові богу можна непогано заробляти… 
     — О, на ньому, я б сказав, заробляють найкраще найлегше, — пожартував пан Згожельський і відчув полегшення, побачивши, що неделікатний ревізор відкладає документи, які стосуються закупки злому срібла. 
     — Я думаю, що справу з сріблом на цьому можна вважати з’ясованою? — запитав ствердним тоном молодший ревізор, на що старший відповів якимось нерішучим і здивованим мурмотінням. Власник магазину зітхнув і вже значно спокійніше стежив за перевіркою інших документів. Тільки надранок прямо-таки невтомний молодший ревізор підвівся, щоб розправити задубілі кості, пройшовся по кімнаті і, стоячи обличчям до стіни, непристойно потягнувся, наче він був у своїй спальні. 
     “Ох і манери в сучасної молоді!” — обурено подумав пан Згожельський, але одразу ж насторожився, бо раптом почув запитання: 
     — У вас тут у стіні є ще якийсь таємний сейф? 
     — Так, — нехотя відповів трохи охриплим голосом Згожельський. — Але я ним не користуюсь і вже кілька років не заглядав туди… Це давній тайник мого батька, яким ми перестали користуватися з того часу, коли я купив оцей великий сейф, — додав він швидко, бачачи, що молодший ревізор підходить ближче і приглядається до дверцят, вставлених у стіну і неточно затулених великою рамою з дипломом, одержаним фірмою ще в 1929 році. 
     — Знаєте що, для очистки сумління відімкніть його… — добросердно каже юнак, не відриваючи погляду від тайника і знімаючи диплом із стіни. Він помічає, що рама диплому не запилена, більше того, що на ній збереглися цілком виразні сліди пальців (до дідька! Не можна зняти з них дактилоскопічних відбитків). Пан Згожельський починає щось бурмотати, він навіть не знає, чи взагалі в нього є ключі від цього тайника. Але юнак, не звертаючи уваги на його сумніви, виймає з сейфа в’язку ключів, легко знаходить потрібний. Чути тихий брязкіт, і дверцята відчиняються. Юнак здивовано свиснув. Обернувшись, він бачить зелене від жаху обличчя пана Згожельського і здивованого ревізора Торговельної інспекції, який нічого не розуміє з цієї сцени. Обидва, мов загіпнотизовані, підходять до пащі тайника. 
     — Пхі, якийсь портрет, — розчаровано обзивається ревізор, котрий уже чекав справжньої сенсації. 
     — Не маю уявлення, звідки це взялося тут і чиє воно, — тремтливим голосом каже пан Згожельський і неспокійним поглядом обмацує обличчя обох ревізорів. 
     — Це дивно, — повільно мовить юнак, дістаючи з тайника чорний, довгастий предмет. — Справді, звідки це могло тут узятися? 
     Очі старшого ревізора стають круглі, наче сливи, юнак тримає в руках магазин від пістолета, в якому поблискують латунні гільзи патронів. 
     — Може, лежить ще від повстання, — заїкуючись, насилу обзивається пан Згожельський. 
     — Може бути, — охоче погоджується юнак, — але самі розумієте, як державні службовці, ми зобов’язані повідомити міліцію. Нелегально тримати зброю і боєприпаси заборонено. 
     Якби Згожельський і старший інспектор були спостережливішими, вони неодмінно помітили б, що інспектор тримає магазин так, щоб не стерти можливих відбитків пальців. Загортаючи знайдений предмет у папір він встиг побачити видавлений на ньому номер: С-1387. Номер нічого юнакові не говорить, проте капітан Завірюха, глянувши на нього, одразу визначить, що знахідка — це запасний магазин до пістолета ТТ, з якого вбито Чорну Ручку. 
     Молодий ревізор заспокоює пана Згожельського досить, мовляв, дати коротеньке пояснення, щоб міліція, беручи до уваги його бездоганну репутацію, припинила слідство; потім сідає до друкарської машинки, яка стоїть на невеличкому столику біля лампи з зеленим абажуром, і поволі друкує протокол про наслідки огляду та перевірки документів, а також доповідну про те що під час огляду знайдено магазин з боєприпасами. Юнак повідомляє про все докладно і розтягнуто, а тому що у нього немає достатньої вправності, то друкує він дуже довго. Та ревізор продовжує свою справу, намагаючись відбити якнайбільше друкарських знаків, бо крім усіх інших завдань, які він одержав від поручика Комісяка на прохання Завірюхи, йому було доручено дістати відбитки шрифту друкарської машинки. А чим більше буде відбитків, тим легше експерти зможуть порівняти літери цієї машинки з літерами анонімного листа, надісланого в свій час капітанові Завірюсі. 
     Нарешті все передруковано, присутні підписали протокол. Юнак підійшов до телефону. 
     — Знаєте що? Я одразу ж повідомлю міліцію. Приїдуть, оглянуть тайник, знайдені боєприпаси і більше вже не турбуватимуть вас у магазині, — каже він доброзичливо, звертаючись до помертвілого і нездатного вже до опору пана Згожельського. — Самі розумієте, для доброї репутації фірми прихід міліції вдень був би небажаний… 
     Не дочекавшись відповіді, яка, зрештою, була непотрібна, юнак набирає номер Міського управління і за якусь мить просить: 
     — Зв’яжіть мене, будь ласка, з черговим офіцером… 
      3 
     Тиждень, визначений інспектором Решкевичем, швидко минав. Завірюха не помітив навіть, як після жаркого серпня настав вересень; дні стояли ще погожі, сонячні, але вже відбувалася прохолода ранньої осені. 
     Протягом останнього тижня на поверхню випливло стільки нових обставин, стільки справ треба було продумати, стільки вжити заходів, що капітан зовсім не заходив до професора, ба навіть дружину бачив тільки пізно ввечері, коли повертався додому, і вранці, коли йшов на роботу. 
     Інспектор Решкевич сказав, що він прийде в четвер, тому в середу Завірюха довго сидів у своєму кабінеті, разом із сержантом Недєльським приводячи до ладу добуті досі результати слідства. На латунній попільничці виросла чимала піраміда недокурків, підлога була сива від попелу, а вони все дебатували, кожні дві годи-гни освіжаючи втомлений мозок чорною кавою, яку заварювали тут же на маленькій плитці. На прохання молодого поборника криміналістики, Завірюха відкинув офіціальну форму і звертався до Недєльського прямо по імені. 
     — Бачиш, друже, мине ще тиждень—два, і нам самим неважко буде розібратися в усій плутанині фактів та осіб. А тепер давай запишемо, що ми вже знаємо і що тільки припускаємо… 
     Недєльський взяв олівець і з готовністю подивився на капітана, але той заперечливо похитав головою: 
     — Е ні, це було б надто легко! Я хочу, щоб ти був моїм порадником і співробітником, а не секретарем. Спробуй-но сам почати аналіз справи… 
     Сержант-магістр заклопотано пощипав верхню губу. 
     — Аз чого ж починати, товаришу капітан? 
     — Спробуй почати з опису деталей або, висловлюючись дещо патетично, з окремих актів драми… 
     — Отже, акт перший: вбивство Рема та його дружини, — трохи невпевнено сказав Недєльський. 
     — Правильно. Далі! 
     — Вбивство Чорної Ручки і контрабандна афера Гомолякса, — вже твердіше вів Недєльський. 
     — Стоп! Це надто поверховий список. Становище було трохи складніше. 
     Капітан заклав руки за спину і, поскрипуючи чобітьми, почав ходити по кабінету: 
     — Почалося справді з того, що вбили Рема і його дружину. Все зроблено так, ніби то було вбивство через ревнощі і самогубство вбивці. Але впевнившись, що слідство відкинуло ревнощі як причину вбивства, злочинці намагалися підсунути нам новий варіант — надіслали анонімний лист, де звинувачували Рема у шпигунській діяльності. Аргументом мали бути великі суми на ощадній книжці Рема, які той одержав начебто за свої послуги на користь чужої розвідки. Це мав бути другий пункт. 
     — Такої можливості ми поки що не виключили, — обережно зауважив Недєльський, стежачи поглядом за капітаном, який кружляв по кімнаті. 
     — Формально, ні. Фактично ж її виключили, самі злочинці. 
     Недєльський запитливо дивився на свого начальника. 
     — Бачиш, — пожвавішав Завірюха, — вони взагалі “перелицювали” всю справу. Надто вже хотіли “полегшити” мені роботу, а тому раз у раз викривали себе. Коли я вперше напав на слід афери з годинниками — то було при Чорній Ручці, пам’ятаєш? — злочинці одразу ж підсунули мотив, перекладаючи на Рема відповідальність за контрабанду годинників. 
     — Ну, а ті договори, які приніс Ковальський? — здивувався Недєльський. — Невже вони були несправжні? 
     — Любий мій, — з відтінком зверхності сказав Завірюха, — якби вони були справжні, то ніхто не намагався б їх викрасти! Не забрали б і штампів, роблячи, таким чином, неможливою ідентифікацію печаток і почерку Августа Рема. 
     Недєльський, похитуючи головою, мовчки дивився на капітана, важко було розібрати, що в цьому німому погляді переважало: подив чи недовір’я. Завірюха зрозумів його, напевне, як вираз сумніву, бо почав енергійно переконувати свого помічника. 
     Треба розглядати окремі закиди проти Рема на загальному фоні його духовного образу. Подумай тільки: якби їхні повідомлення були правдиві, то виходило б, що Рем це багатогранний і досвідчений злочинець. Він мав бути, по-перше, людиною патологічно ревнивою, по-друге — шпигуном, по-третє — контрабандистом і аферистом широкого розмаху. Тим часом усі відомості про нього, які ми дістали, одностайно говорять, що це була людина чесна і прямолінійна, дисциплінована у виконанні різних правил і розпоряджень, нарешті, це був добрий чоловік, який завжди жив у згоді з дружиною. Як бачиш, тут нічого не держиться купи! 
     — То, по-вашому, товаришу капітан, Август Рем був невинний. Це питання явно виражало сумнів. Завірюха швидко підвів руку, протестуючи: 
     — Стривай, стривай! Цього я не сказав. На мою думку, Рем не вбивав своєї дружини і не займався контрабандою годинників. Але він якось був зв’язаний з цією аферою, хоч не знаю, як саме… Припускаю, що нам багато міг би допомогти загадковий Теофіл, який писав до дружини Рема такі сердечні і щирі листи. Але Теофіла відразу пиши в список того, про що ми нічого не знаємо. 
     Недєльський записав і знову питально глянув на капітана: 
     — А на якій підставі ми припускаємо, що Рем мав якесь відношення до справи з годинниками? 
     Капітан трохи подумав і почав перераховувати: 
     — Рем був працівником установи, яка практично тримає в руках монополію на імпорт годинників. Його вбили учасники афери з годинниками, бо він якось заважав їм, напевно, щось про них знав і тому був небезпечним. По-друге, вклад Рема в ощадній касі справді занадто великий як для його офіціальної заробітної плати. По-третє, одним з поширювачів контрабандних годинників є Жанна Шміт, рідна сестра Вільгельміни Рем. Цього досить? 
     — Для мене досить, а от для прокурора — не знаю. 
     — Для прокурора, для прокурора! — нетерпляче, з обуренням повторив капітан. — Ясно, що для прокурора цього замало. Ми, друже, оце тільки переглядаємо свої гіпотези, а прокурор же вимагає точних доказів. А докази будуть тоді, коли ми викриємо вбивців. Зрештою — звертаю твою увагу — окремих, поодиноких доказів у нас уже немало: кут, під яким в обох випадках стріляли з пістолета “Веста”, різниця у ступені посмертного задубіння обох трупів, яка вказує на те, що Рема було вбито на кілька, а може й кільканадцять годин раніше, ніж його дружину; місце, де знайшли труп Рема, таке віддалене від його квартири і до того ж людне. Звичайно, все це поки що тільки окремі, так би мовити, ізюминки, але дай мені тісто, то я вже зумію знайти для них місце… 
     Недєльський не сумнівався в цьому. В Завірюсі відчувалася така зібраність, сила енергії і завзяття. Сержант розумів, що, говорячи про справу “Веста”, капітан весь час бачить перед собою іронічну посмішку інспектора Решкевича і проводить свого роду генеральну репетицію перед завтрашньою сутичкою. 
     — Думаю, — вів далі Завірюха, — що наша гіпотеза з приводу смерті подружжя Ремів цілком задовільна, і її поки що вистачить для роботи. 
     — Поки ми не знаємо, хто їх убив, не маємо навіть якогось певного припущення, тому ця гіпотеза неповна, — заперечив Недєльський. 
     Завірюха схвально кивнув головою. 
     — Молодець! Мені подобається, що ти нічого не береш на віру і намагаєшся думати самостійно. З тебе будуть люди… Тепер щодо твого питання — хто вбив Ремів? Цього ми ще не знаємо, але деякі припущення вже є: вбивця — Чорна Ручка, його зріст збігався з даними експертизи: — 160–165 сантиметрів. Крім того, в спальні Ремів я знайшов клаптик матерії з піджака Чорної Ручки, хоча, за словами Вероніки Галки, мнимий маляр не заходив у спальню; а Вільгельміна Рем хотіла зробити ремонт лише в кухні та кабінеті чоловіка. Звичайно, Чорна Ручка був не тільки найманим знаряддям злочину… Я певен, що той, хто наказав убити Ремів, має білі ручки… 
     — Згожельський? — догадався сержант Недєльський. 
     — А хто ж іще? До нього пішов Чорна Ручка після звільнення з-під арешту. У нього знайшли магазин від Ремового пістолета, з якого застрелили Чорну Ручку. Його машина стояла перед будинком, коли напали на мене. У нього був кусок, вирізаний з портрета на квартирі Рема. Він скуповує срібло і передає його Янові Галці, а той робить дорогоцінні бублики, що їх пан Гомолякс вивозить своєю закордонною машиною як плату за годинники марки “Лонжін”. Нарешті, Згожельський добре знав Рема через свого брата. Все, як бачиш, вказує на те, що елегантний пан Згожельський і є керівником банди. 
     Недєльський думав так напружено, що на його гладкому юнацькому лобі з’явилася глибока зморшка: 
     — А вам не здається, товаришу капітан, що, як для начальника, Згожельський надто безпосередньо зв’язаний з різними справами? На мій погляд, ватажок повинен стояти трохи осторонь… 
     Капітан раптом спинився і швидко глянув на свого учня: 
     — Знаєш… ти сказав дуже важливу річ, багато важливішу, ніж, можливо, ти сам припускаєш… 
     А в душі Завірюха відзначив, що безпосередній начальник цього новачка, поручик Комісяк недооцінив Недєльського. Але він не висловив цих думок; натомість почав міркувати про те, що сказав Недєльський. 
     — Але коли не Згожельський, то хто? Вибір поки що у нас дуже невеликий: Гомолякс, Теофіл, можливо, брат Згожельського, Жанна Шміт, Галка… 
     — Ну, Галку, мабуть, можна виключити відразу, — легковажно скривився Недєльський. 
     — Чому? Після твоїх краківських повідомлень? — здивувався капітан. 
     — Ви, мабуть, думаєте про Яна Галку, а я про Вероніку… 
     Завірюха раптом зупинився. 
     — Стривай, а може, Вероніка Галка і торговець церковними виробами з Кракова — родичі? — Завірюха, мабуть, щось згадав, бо швидко підійшов до письмового стола, висунув шухляду і почав виймати папери. — Ось тут у мене відомості про Вероніку Галку які надіслали міліції з Мінська Мазовецького, — пояснив він, викладаючи на стіл все нові й нові папери. — Я не надавав їм великого значення… Ага, ось цей документ! — Завірюха швидко переглянув списаний папір. — О, слухай: “У 1939 році вийшла заміж за Яна Галку, торговця годинниками, але на початку війни розійшлися, бо, як кажуть сусіди, чоловік бив її, знущався з неї; з того часу живе самотньо”… Оце так штука! — глянувши на Недєльського, плеснув у долоні Завірюха, в ту ж мить спинився. — Що з тобою?! Ти ж зовсім не слухаєш? 
     Недєльський дивився на стіл капітана. Серед різноманітних паперів, вийнятих з шухляди, лежав янтарний мундштук з чорним, оббитим сріблом кінчиком. 
     — Звідки це тут взялося? — здивовано сказав капітан і взяв мундштук. Прочитавши золотий напис “Йоганн Ліпперт і К°”, Завірюха питально глянув на Недєльського. 
     — Товаришу капітан, — збудженим голосом почав сержант, — такий мундштук я бачив у магазині Яна Галки. На мундштуку стоїть назва тієї самої фірми, з якою Рем укладав свої фальшиві договори. 
     Вони дивилися один на одного так, ніби на столі невідомо яким чудом з’явилася раптом екзотична пальма. Але в цю мить до кабінету ввійшов як завжди задоволений собою Юрек В’юн. Побачивши в руках капітана фатальний мундштук, він хотів непомітно вислизнути з кімнати, але це нагадало капітанові, як учора тут у кабінеті Юрек закурював. 
     — Юрек, признайся, це твій мундштук? — грізно підійшов до нього Завірюха. 
     — Мій, — непевним голосом відповів шофер і оглянувся, немовби хотів вистрибнути через вікно. За кілька хвилин, припертий до стіни, заїкаючись і червоніючи, він розповів усе. 
     Вислухавши догану “пана начальника”, Юрек мовчки зник з кабінету, Завірюха і Недєльський знову почали аналізувати справу “Веста”. 
     — Яке, власне, місце належить у всій цій справі мундштукам? — міркував Недєльський, уважно крутячи мундштук у руках. — Адже Гомолякс, мабуть, не возить їх заради реклами фірми “Ліпперт і К°”? 
     — Звичайно, ні, — твердо відповів Завірюха. — Хоча б тому, що фірми “Ліпперт і К°” немає. Можна припускати, що мундштуки — це частина паролю, який нам треба ще викрити. 
     Але сержант-магістр сумнівався, щоб при таких темних справах, хто-небудь погодився співробітничати з незнайомими людьми, довіряв би таємниці банди тільки на пред’явлення мундштука, хоча б при цьому був ще й усний пароль. 
     — Адже злочинці розуміють, що ми можемо перехопити пароль, — закінчив він свої міркування. 
     Однак виявилося, що Завірюха не боявся цього контраргументу. Підсунувши Недєльському для перегляду списки осіб, що здавали в комісійні магазини годинники марки “Лонжін”, капітан коротко сказав: 
     — Подумай тільки — в комісійному продажу дві тисячі вісімсот годинників. Скільки годинників можна здати за один раз у продаж, не викликаючи підозрінь? Два, три, ну, десять, якщо зумієш переконати продавця, що одержав їх у посилці з-за кордону. Але ж не сто і не двісті! Будь-яка спроба оптової доставки негайно привернула б увагу наших працівників з господарського відділу, не кажучи вже про самих продавців. Виходить, у контрабандистів досить широка мережа агентів, які здають годинники в комісійні магазини, таємно продають на базарах і т.ін. У нашому списку понад двісті прізвищ, а це ж, мабуть, не всі агенти, — тільки ті, яких нам пощастило виявити. 
     — Отже, ми маємо справу з двома групами злочинців, — зробив висновок Недєльський, переглядаючи списки. — Нечисленна справжня банда і ціла організація агентів-поширювачів. 
     Але капітан вніс ще одну поправку до цього визначення: 
     — Думаю, що насправді треба було б говорити про три групи в банді “Веста”. Такі банди своєю будовою трохи схожі на масонські ложі. Перший, найвищий ступінь “втаємничення” — це вузька група, осередок банди, до якого, мабуть, належать Згожельський, Гомолякс, Галка і, може, Теофіл, а також Чорна Ручка; потім іде ширша, але ще не масова група організаторів розповсюдження годинників. Ці люди за допомогою паролю одержують від членів банди велику кількість годинників, здають їх у комісійні та приватні магазини, продають з-під поли. І нарешті масова мережа поширювачів, які часто змінюються, не знають ні паролю, ні членів справжньої банди, а знайомі лише з організаторами збуту. Дуже часто це чесні люди, які продають годинники, щоб заробити, будучи певні, що той, хто доручив їм це зробити, цілком легально одержав із-за кордону посилку. 
     Сержант Недєльський дуже уважно слухав Завірюху. Кожне речення досвідченого криміналіста збагачувало його знання, за п’ятнадцять хвилин, проведених з капітаном, він, траплялося, узнавав більше, ніж за цілий день лекцій в лодзінській школі. 
     — А як ви гадаєте, товаришу капітан, Жанна Шміт тільки продавала чи була організаторкою продажу? — запитав сержант, побачивши в списку підкреслене прізвище власниці будинку мод у Лодзі. Це був прояв безмежної віри у всевідання та непохибність капітана, і Завірюха засміявся. 
     — А звідки ж мені знати, друже? Поки Барський не закінчить свої оперативні дії в Лодзі, я нічого не знаю. Може, Шміт навіть член справжньої банди. Все може бути. 
     Недєльський пам’ятав, що, роблячи цей аналіз, Завірюха намагається заздалегідь приготуватися відбивати закиди інспектора Решкевича, і шукав хоч невеличкої прогалини у міркуванні капітана, яку міг би використати інспектор, добиваючись припинення справи “Веста”. Нарешті Недєльському здалося, що він помітив таку прогалину. 
     — А ви не думаєте, що як на велику організацію, зв’язану з таким риском, прибутки бандитів дуже малі? 
     — А що ти знаєш про їхні прибутки?! — заперечив Завірюха. — Нічого! 
     Тоді сержант-магістр нагадав, що на ощадній книжці Рема — якщо вважати, що ті гроші належали банді — тільки триста тисяч злотих. А сімдесят кілограмів срібла у запасному колесі автомобіля Гомолякса не відповідають зусиллям і риску бандитів. Капітан з повагою глянув на Недєльського, бо й сам задавав собі такі ж запитання, хоч мав над молодим криміналістом ту перевагу, що, натрапивши на аферу з годинниками, вивчив інші контрабандні справи, вже розібрані раніше. Тому він зміг успішно відбити удар асистента. 
     — Насамперед, ти недооцінюєш вартості годинників, що перебувають зараз у продажу. 2800 годинників, якщо оцінити їх тільки по 1500 злотих, це капітал, що становить чотири мільйони двісті тисяч злотих! Злочинці були б самогубцями, якби надумали помістити цю суму на чийсь приватний рахунок. Ощадна книжка Рема, напевно, виконувала якусь допоміжну функцію. Пам’ятай, що учасники справи “Веста” промишляють уже кілька років, і ми поки що не знаємо, скільки мільйонів злотих випливло за цей час з країни. 
     — І ці мільйони могли “випливти” в сріблі? — недовірливо запитав Недєльський, — Для цього потрібно було б, напевно, кілька тонн срібла і не одна, а цілий караван автомобілів. 
     Завірюха відчув, що його приперли до стіни. Недовірливий тон Недєльського несподівано нагадав йому іронічний голос інспектора Решкевича, і капітан раптом почав трохи нервувати. 
     — А чому б їм і не виплисти у сріблі?! Адже в нас є непрямі докази, що Гомолякс у кожному кварталі вивозить близько сімдесяти кілограмів срібла. А це триста кілограмів за рік! Срібло в Польщі порівняно з іншими європейськими країнами ціниться невисоко. Золото, наприклад, вивозити від нас невигідно, бо воно дорожче, ніж деінде, а срібло окупить себе, у сто разів окупить! Крім того, скажу тобі, що в справі, яку ми розкрили торік, загальна контрабанда срібла становила триста кілограмів, а нелегальний імпорт годинників, як я вже згадував, п’ятнадцять тисяч! 
     — Не повірю, щоб за триста кілограмів срібла можна було придбати п’ятнадцять тисяч годинників, — опирався Недєльський, швидко зробивши в думці арифметичні підрахунки. 
     Капітан охолов і вже спокійно пояснив, що ті бандити вивозили з країни ще й дорогоцінні камені — брильянти, перлини, які в Польщі теж значно дешевші, ніж на Заході. 
     — Оце правильно, — зрадів Недєльський. — Чогось такого, як ті дорогоцінні камені, не вистачає і Гомоляксу. Тоді в картині його діяльності не буде ніяких прогалин. А в оперативних даних немає вказівок про те, що Гомолякс зв’язаний з валютчиками або торговцями діамантами? 
     Капітан знизав плечима: 
     — У нас немає таких даних. Але не забувай, що Мирослав Згожельський сам ювелір і може займатися цією справою набагато успішніше за свого закордонного спільника. Проте зараз ці дрібниці не мають значення. — І, помітивши здивування сержанта, пояснив: — Про все це довідаємося, коли арештуємо Гомолякса і зможемо ретельно обшукати його машину. 
     — А коли це буде? — поцікавився Недельський. 
     — Прийде час, — відповів капітан. — Скоро або… трохи пізніше, — жартівливо усміхнувся він. 
     Минали години палкої дискусії. Капітан і Недєльський не раз заглядали до протоколів слідства, всебічно обмірковували окремі зізнання. Недєльський інколи заперечував капітанові тим чи іншим аргументом. Сержантові здавалося, що цих аргументів не можна спростувати, але він з полегкістю пересвідчувався, що у капітана були готові логічно обґрунтовані відповіді. 
     — Наша версія щодо смерті Чорної Ручки, — поволі говорив Недєльський, — твердить, що бандита вбили у Кракові… 
     — Або на околиці Кракова, — додав Завірюха. 
     — Або на околиці Кракова, — легко погодився Недєльський, — і звідти перевезли машиною Гомолякса під Отвоцьк. 
     — Правильно, — сказав Завірюха і, чекаючи дальших сумнівів Недєльського, запалив сигарету. 
     — У нас є ряд доказів на користь цієї версії: твердження лікаря, що смерть Чорної Ручки настала за дванадцять годин до того, як труп було знайдено; відсутність гільзи на місці, де лежав труп; вичищений пістолет, у якому не лишилося й сліду пороху в дулі… 
     — Ну, і те, що там, де знайшли труп, зупинялась, їдучи з Кракова, машина Гомолякса, — доповнив капітан. — Пістолет же було загорнуто в краківську газету за попередній день. Непрямих доказів, мабуть, досить. 
     — Це правда, — невпевнено відповів Недєльський. — Але на дідька його везли триста кілометрів машиною? Це ж страшенний риск. Шляхова міліція стільки разів перевіряє документи… В моторі щось могло зіпсуватися… 
     Капітан спохмурнів. 
     — Якби ж то я знав, для чого його везли! 
     Двері відчинились, і секретарка повідомила, що прийшов поручик Комісяк. 
     — Привіт! — поздоровкався він з капітаном, удаючи, ніби не помічає Недєльського, який при вході офіцера підвівся. 
     — У мене для тебе, Ромен, два донесення з оперативної розробки справи Чорної Ручки. 
     Капітан значуще глянув на Недєльського: про вовка промовка!.. 
     Комісяк подав спочатку один папірець, потім — другий. 
     — Отже, по-перше: друга автомашина, яка була на шосе, не належить Згожельському. Шини в ній зовсім інші. — Комісяк лаконічно переказував зміст донесень. 
     — А нахил коліс? І рід масла, яке вилилося на асфальт? — нетерпляче запитав Недєльський, заглядаючи поручикові через плече. 
     Комісяк зиркнув на сержанта, мов на порожнє місце, і вів далі, ігноруючи його цілком доречні запитання. 
     — Щоб не було ніяких сумнівів, ось тобі свідчення двірника з будинку Згожельського. Машина Н–24–200 стояла весь час дома і того вечора нікуди не виїжджала. 
     — Це невесела новина, — скривився Завірюха. 
     — Можливо. Зате тебе втішить друга звістка, — додав Комісяк трохи в’їдливо: — Встановлено, що ранком у день своєї смерті Чорна Ручка був у Варшаві. 
     — Ні! — Це слово, повне здивування, зірвалося одночасно у Завірюхи і Недєльського. Комісяк, задоволений з враження, яке він справив, “помітив” навіть сержанта і з виразом зверхності продовжував своє сенсаційне відкриття: 
     — Не “ні”, а саме “так”. Ось вам відомість про зарплату з “Ексцельсіора”. Близько десятої години Чорна Ручка у власній особі прийшов разом з дружиною в готель і зажадав, щоб йому заплатили за два тижні роботи. Звичайно, гроші йому виплатили. 
     Тепер ніяких сумнівів не лишалося. “Краківська версія” вбивства Чорної Ручки розлетілась, а у капітана поки що не було іншої. Завтра прийде Решкевич… Згадавши про інспектора, Завірюха так вилаявся, що Комісяк аж позадкував. Але сержант Недєльський розумів, якого удару зазнав капітан, і тому намагався зустрітися з ним поглядом, щоб якось підбадьорити його. А Завірюха не відривав очей від великого аркуша паперу, вкритого стовпцями цифр, на обведений підпис Чорної Ручки, і вже міркував про те, як повернеться тепер уся справа. 
      4 
     На другий день інспектор Решкевич не прийшов. Капітан чекав кілька годин, потім сам подзвонив у Головне управління. 
     — Інспектор Решкевич? — здивувався працівник відповідного відділу. — Та його ж немає у Варшаві! Вчора після обіду вилетів у Краків. Звичайно, в службових справах. 
     — Сановник, хай йому грець! — сердився Завірюха. — Їде і навіть не повідомляє, що візит відкладається. Якби ж я знав про його поїздку в Краків, то міг би попросити, щоб простежив за обшуком у Яна Галки. 
     — Не варто переживати, товаришу капітан, — втішив його сержант Недєльський. — Зрештою ми дістали кілька днів відстрочки, а це теж щось та варте… 
     Щоб відірвати думки начальника від неприємної теми, Недєльський нагадав, що треба викликати Вероніку Галку в зв’язку з відомостями про її одруження з власником майстерні церковних виробів. 
     — До речі, — пожвавішав Завірюха, — ти перевірив, чи цей Ян Галка був коли-небудь покараний? 
     — Він мав адміністративні стягнення за фінансові порушення. У 1955 році проти нього вели слідство, зв’язане з нелегальною торгівлею сріблом, але доказів його вини не було і справу припинили. 
     — Цікаво! — похитав головою капітан. — А в тебе немає виписки з його карточки? 
     Недєльський знайшов потрібний документ і подав його капітанові. Завірюха прочитав графу, яка стосувалася припинення слідства, і вдарив рукою об стіл: 
     — Знову те саме! Це вже не схоже на звичайний збіг обставин! 
     — Що сталося, товаришу капітан? 
     — Ти бачив, хто припинив цю справу? 
     — Ні, не звернув уваги. 
     — Рак! Розумієш, хорунжий Рак! 
     — Нічого не розумію. 
     Єдиний до цього часу впійманий бандит, який користувався пістолетом “Веста”, отруївся ціанистим калієм, коли сидів під арештом. Чергував тоді хорунжий Рак. 
     — Ви припускаєте, товаришу капітан… — з жахом запитав сержант-магістр, який усе ще дивився на світ і на людей як ідеаліст. 
     — Поки що я нічого не припускаю, а тільки зв’язую факти, — різко, навіть надто різко відповів Завірюха. — Ти розумієш, хлопче, скільки б з’ясувалося справ, якби виявилося, що Гомолякс і його банда мають спільника серед нас, у міліції?! 
     Недєльський оглянувся навколо. В його очах була така комічна тривога, немовби на них з усіх кутків дивилися безжалісні ворожі очі, і кожне слово їхньої розмови підслухувало злочинне вухо. 
     — Але… Але ж те було б жахливо!.. 
     — Більше того, це було б потворно, — серйозно зауважив Завірюха. — І саме тому не можна залишати цю версію без перевірки. 
     Завірюха підійшов до селектора і сказав у трубку: 
     — Прошу краківську міліцію, відділ кадрів. Блискавка. 
     Через п’ять хвилин обидва полегшено зітхнули: хорунжий Рак з 1956 року в міліції не працює. Звільнився за власним бажанням і виїхав кудись на західні землі. Вже тільки для очистки сумління перевірили у центральному бюро обліку офіцерів міліції, чи є Рак в списках працівників якогось управління і, почувши, що такий офіцер не зареєстрований, з задоволенням відкинули цей варіант. 
     Сержант заспокоївся. 
     — Але все-таки, — сказав по хвилі капітан, — треба буде перевірити, де тепер пан Рак і що він робить, це може згодитися при розплутуванні раніше не викритих справ. Як не кажи, а свідок з першої руки… 
     Та він не встиг закінчити свою думку — перебив дзвінок міського телефону. Недєльський, який сидів ближче, взяв трубку і одразу ж передав її капітанові: 
     — Це вас, товаришу капітан… 
     — Пан Завірюха? — Голос у трубці був приглушений, але досить виразний, аби визначити, що говорить жінка. 
     — Так, Завірюха слухає. 
     — Будьте обережні. Не виходьте самі вечорами! Пильнуйте! — спішно сказала незнайома. 
     — Алло, хто це говорить? Хто говорить?! — крикнув капітан, але в трубці клацнуло, і почувся довгий гудок. 
     — Що сталося? — запитав Недєльський, помітивши, як змінилося худорляве обличчя капітана. 
     — Пересторога, — поволі відповів Завірюха, усміхаючись. — Хтось мене попередив, щоб я був обережним і не ходив сам вечорами. Якась жінка… 
     Сержанта-магістра так вразила ця новина, що він аж підвівся і підійшов до Завірюхи: 
     — Товаришу капітан, вам справді треба бути обережним. Ставка велика, і злочинці не спиняться ні перед чим… 
     Капітан поблажливо усміхнувся: 
     — Друже мій, я й сам усе добре знаю! Але тепер мене найбільше цікавить ця жінка… 
     — Може, по голосу можна встановити? — з надією запитав юнак. 
     — Де там по голосу! Це взагалі майже неможливо. До того ж вона, певно, говорила через шарф або косинку, бо голос був глухий. У всякому разі це вже вдруге вона дала про себе знати. То добре! 
     — А я нічогісінько не розумію, — безпорадно розвів руками Недєльський, який намагався вникнути в неясний зміст слів капітана. — Невже ви догадуєтесь, хто ця незнайома? 
     — І так і ні. Не знаю ні її прізвища, ні імені, тільки майже певен, що це та сама особа, яка викликала по телефону Надольських швидку медичну допомогу. 
     — Якась жінка, що має особливі причини піклуватися про вас? — з сумнівом у голосі мовив Недєльський. 
     Завірюха засміявся: 
     — Чому відразу так романтично? Набагато простіше припустити, що ця жінка має особливі причини ненавидіти наших противників і боїться, що, на випадок моєї смерті, їх не спіймають. Тоді злочинці продовжуватимуть своє. Ну, чого ти так засмутився? 
     У Недєльського й справді була сумна міна. 
     — Може, треба забезпечити вам особисту охорону на найближчий час? — запитав сержант, не маючи сили позбутися думки про небезпеку, яка нависла над головою капітана. 
     Завірюха зневажливо знизав плечима: 
     — Якщо кожному працівникові міліції, якому загрожує небезпека, щоразу давати особисту охорону, то довелося б збільшити міліцію вдвоє. Це, друже, професійний риск. Шахтар рискує загинути під час катастрофи або пожежі. Лікар рискує заразитися якоюсь хворобою, шофер — загинути під час аварії, а ми — тим, що на нас можуть напасти наші “пацієнти”. 
     Перед обідом сержант Недєльський кудись зник, нічого нікому не сказавши. Завірюха розсердився, — хлопець починає сваволити, — але незабаром забув про все, бо десь близько тринадцятої години до нього привели на допит дружину Чорної Ручки. 
     — Так швидко? — здивовано запитав капітан Комісяка, і це запитання приємно вразило начальника оперативного відділу. 
     — Швидко? — в свою чергу удав він здивування. — За двадцять чотири години ми ловимо дипломованих злодіїв, а не якихось там… — І він зневажливо махнув рукою. Поручик Комісяк не хотів пояснювати, що тільки щасливий випадок допоміг йому швидко встановити, де саме перебуває вдова злочинця, але Завірюху це зовсім і не цікавило. Головне, що жінка, яка в день убивства о десятій годині ранку бачила Чорну Ручку, тепер сиділа перед ним. її досить вродливе обличчя було таке саме, як тоді, коли Недєльський бачив її в барі на Празі. 
     — Ви вже знаєте, що ваш чоловік загинув? — спитав Завірюха. У відповідь жінка кивнула головою так, ніби капітан запитав, чи помітила вона, що небо захмарилось. 
     — Хто вам сказав про це? 
     — Я одержала листа з анатомки на вулиці Очки. Писали, щоб забрала тіло. 
     На вулиці Очки інститут судової медицини, але капітан пам’ятав, з якими труднощами зіткнувся Барський, розшукуючи адресу Чорної Ручки, тому вирішив перевірити відповідь. 
     — А це повідомлення у вас? 
     — Ні. Я віддала його, коли забирала тіло чоловіка. 
     Завірюха подумав, що він зможе довідатись, чи справді такий лист був, а поки що треба перевірити її щирість. 
     — А як ви гадаєте, звідки лікарі узнали вашу адресу? 
     Жінка знизала плечима: 
     — У нас немає постійної адреси, але в паспорті чоловіка записані діти, які живуть з моєю матір’ю у Волі. Повідомлення вислали на адресу матері, а вона передала мені. 
     Так, це скидалося на правду. Завірюха деякий час дивився у її втомлені, підведені синьою фарбою очі, які зиркали на нього. 
     — Ви знаєте, якою смертю загинув ваш чоловік? 
     — Знаю, його застрілили. 
     Навіть у цю мить її голос не затремтів. Жінка була немов і справді кам’яна. 
     — Це ж незвичайна смерть, — зауважив Завірюха. 
     — Нічого не зробиш, — знову знизала плечима. — Така його професія… 
     Вона сказала це дуже спокійно, і капітан зрозумів: молодиця вважає, що рискувати життям — звичайний обов’язок при бандитському ремеслі. 
     — А ви б хотіли, щоб убивці вашого чоловіка були покарані? — поцікавився капітан. 
     Жінка здвигнула плечем уже трохи стурбовано — це було перше почуття, яке відбилося на її обличчі з початку розмови. 
     — Може, Чорна Ручка був поганий чоловік? 
     — Не поганий. Не гірший за інших, — поправила за хвилину. — Чоловік як чоловік. 
     — А гроші давав на життя? 
     — Коли не сидів у тюрмі, то давав. І на дітей давав. Нарікати на нього не можу. 
     — Але останнім часом у нього не було грошей? — поволі запитав капітан, наближаючись до теми, яка його цікавила. 
     — Останніми днями — це правда. Скаржився, що після того, як на минулому тижні його затримали, він не може “розвернутись” — боїться, що в нього сидять на хвості. 
     — Хто? 
     — Ну, хто ж, міліція. 
     Капітан погасив у попільничці цигарку і, не дивлячись на жінку, спитав знову: 
     — І через те ви тоді разом пішли в готель “Ексцельсіор” одержувати гроші? 
     — Авжеж. 
     — І багато одержали? 
     — Стільки, що й нічого. Близько п’яти сотень. Чоловік дав мені двісті злотих, а решту залишив собі. 
     Завірюха швидко пригадав уже відомі факти. Сходилося: у відомості на зарплату була вказана сума 502 злоті, а в Чорної Ручки після його смерті знайшли близько трьохсот злотих. 
     — Видно, справді погані справи були у Чорної Ручки з грішми, коли вже довелося турбуватися про копійки. 
     Жінка тільки рукою махнула. 
     — Знаєте, пане комісар, як то кажуть, є гроші — пий, гуляй, а немає — зуби на полицю. Так і він. Здобуде щось — і море йому по коліна. А як притисне біда, то, бувало, й тиждень сиділи, перебиваючись з хліба на воду, аж доки знов у нього не виходило якесь діло. Зрештою, коли у чоловіка були гроші, то він цілими тижнями не приходив до мене. Тоді в нього було приятельок і приятелів — більше нікуди. 
     Мабуть, капітан попав на чутливу струну, бо жінка одразу сказала більше, ніж протягом усієї попередньої розмови. Завірюха вирішив грати на цій струні й далі. 
     — І давно вже в нього не було грошей? 
     — А, мабуть, зо два тижні. До того він, певно, урвав десь багато грошей, бо з тиждень і на очі не з’являвся. Отоді, як його взяли на Празі, я з ним побачилась. 
     — Ну, тоді в нього було ще кілька годинників для продажу, — пригадав капітан. 
     — Авжеж, він цим і причарував мене. Але що ж з того? Годинники пропали разом з ним. 
     І на цей раз усе збігалося. Місяць тому вбили Ремів, і тоді Чорна Ручка мав за що гуляти — він, напевно, одержав щедру винагороду від своїх хазяїв. Прогуляв гроші і повернувся з годинниками до дружини. А коли вийшов з-під арешту, тинявся без грошей, підозріваючи, Що за ним стежать, і боявся щось розпочинати. 
     “Ця жінка каже правду”, — подумав капітан і запитав про основне: 
     — Коли ви бачили чоловіка востаннє? 
     — У той день, коли ми ходили в готель по гроші. 
     — О котрій годині? 
     — Близько одинадцятої. 
     — Ви не помиляєтесь? Адже в готелі ви були о десятій. 
     Жінка на мить задумалась. 
     — Ні, таки об одинадцятій. Я пам’ятаю, що хотіла купити резинку, магазин відкривали при мені, а ці магазини починають торгувати об одинадцятій. До того я купила дещо з їжі на Новім Світі, — туди ми приїхали автобусом з Праги. 
     — А чоловік був з вами, коли ви купували продукти? 
     — Так, ми ходили разом. 
     — Він щось казав вам про себе, про плани на майбутнє? 
     — Я нарікала, що нема грошей. А він заспокоював мене, казав, що незабаром у нього будуть гроші, і навіть обіцяв купити мені осіннє пальто, бо це, що на мені, вже дуже поношене. 
     — То мало бути якесь нове “діло”? — спитав Завірюха. 
     Жінка, яка досі охоче відповідала на всі запитання, раптом замовкла. Капітан нахилився до неї і підбадьорливо сказав: 
     — Чого ви боїтесь? Чоловіка уже немає в живих, і це йому не зашкодить. Ну, то як планував він якесь “діло”? 
     Вдова Чорної Ручки мить думала. 
     — Це, певно, незвичайне діло. Він казав, що то будуть величезні гроші, і добути їх можна без мокрої роботи. Тільки після тої роботи йому треба було б на деякий час сховатися. 
     — На тиждень, два? — підказав Завірюха. 
     — Та ні, — махнула рукою жінка. — На тиждень—два він ховався після кожного діла. А тут, мабуть, на кілька місяців. Обіцяв для мене і дітлахів залишити стільки грошей, що нам вистачить на рік. Ну і залишив, — сказала з сарказмом, — вош на шворці! 
     Мозок Завірюхи працював у двох напрямках. Одна частина свідомості реєструвала відповіді жінки і формулювала нові запитання, а друга швидко порівнювала нові факти з уже відомими, будувала гіпотези, від яких залежав дальший хід допиту. Це були найважчі, найвиснажливіші хвилини допиту свідка. 
     — А чи не казав вам чоловік такого, що точніше характеризувало б суть цієї справи? — голосно питав капітан, а про себе тим часом відзначав, що свідчення вдови сходяться з його припущеннями: Чорна Ручка мав намір зрадити компаньйонів, хотів обманути їх і тому передбачав, що йому доведеться так довго ховатися, 
     — Ні, нічого такого не казав, — подумавши, відповіла жінка. 
     Поки вона це говорила, в голові капітана, певно, виникли якісь асоціації, а з ними і нові припущення щодо можливих ситуацій. Запитання, яке він поставив після цього, на перший погляд, не мало ніякого зв’язку з попередніми. 
     — Ви завжди робите покупки на Новому Світі? 
     — Ні,— жінка здивовано глянула на капітана. 
     — А хто запропонував поїхати з Праги до Нового Світу? 
     — Він не пропонував, просто сказав: “Тепер їдьмо на Новий Світ”. І ми поїхали. 
     — Він поспішав? Часто поглядав на годинник? 
     Жінка просто не встигала відповідати на запитання, які лунали одне за одним, мов постріли з пістолета. 
     — Це правда, він дуже поспішав. Хотів навіть узяти таксі, але, на наше щастя, підійшов автобус-експрес. А на годинник не дивився, бо його не було. 
     — А був у нього тоді який-небудь портфель? 
     — Так. Старий полотняний портфель сина, який уже вчиться в третьому класі. Шкіряний портфель у чоловіка забрали в міліції разом з годинниками. 
     — А що було в тому портфелі? 
     — Не знаю, я в портфель не заглядала. Уже скоріше б заглянула в гаманець. 
     Завірюха, зморщивши лоб, барабанив пальцями по столу (портфеля Чорної Ручки не знайшли), потім, нарешті, подивився на жінку: 
     — Ну й що було далі? 
     — Нічого. Я вже купила всі потрібні продукти, але чоловік сказав, що тут нам треба хвилинку почекати. 
     — Де це було? — перебив Завірюха. 
     — Недалеко від Хмельної. Біля магазину ґудзиків. Я пішла туди, щоб купити резинку — його якраз відчиняли. 
     — А чоловік, звичайно, не пішов з вами до магазину. 
     — Ні, — відповіла жінка, дивуючись, що капітан знає про це. 
     — Шкода, що ви ту резинку купували саме тоді, — Щиро вирвалось у Завірюхи. Жінка підозріливо глянула на капітана — чи він часом не кепкує, — але обличчя Завірюхи було серйозне. 
     — Ви довго були в магазині? 
     — Не більше як п’ять хвилин. 
     — А що робив ваш чоловік, коли ви вийшли? 
     — Стояв у брамі біля магазину. 
     — Пригадайте краще. Може, він вклонився комусь, може, свистів чи зав’язував шнурки на черевиках? 
     З виразу обличчя вдови капітан бачив, що вона щиро намагається пригадати, і коли Завірюха сказав про шнурки, очі в неї заблищали. 
     — Справді, було таке. Поставив ногу на камінь, вмурований біля воріт, і… 
     — Зав’язував шнурки? 
     — Ні, закривав портфель, тримаючи його на коліні. 
     — О, господи! — вирвалось у Завірюхи, і він аж хлопнув долонею по столу. — І що було потім? 
     — Ми пішли у напрямі Єрусалимських алей. Навпроти магазину шкіргалантереї біля нас раптом зупинилася машина, і звідти хтось покликав мого чоловіка. 
     — Як покликав? — перебив капітан, не зводячи з неї очей. 
     — “Пане Олек”. Його звали Олександром. 
     — І чоловік був задоволений з цієї зустрічі? 
     — Трохи зажурився, навіть, здається, налякався. Але до машини підійшов. Про щось поговорили, а коли я наблизилася, сказав: “Мушу поїхати з цим паном, повернуся ввечері”… І поїхав. 
     — А ви впізнали б того пана? 
     — Ні. Я не придивлялася до нього, та й сидів він у машині. 
     — А машину впізнали б? 
     Жінка завагалась: 
     — Може й упізнала б. 
     Завірюха вийняв з папки фотознімок автомобіля Згожельського і Гомолякса. Вдова одразу ж вказала на машину ювеліра. 
     — Оця. 
     — Ви певні? 
     — Певна. Я помітила срібного оленя на носі машини. 
     — І більше ви вже не бачили чоловіка? 
     — Побачила на столі в моргу, — відповіла і тільки тепер, з того, як закусила губи, як змінився голос, Завірюха побачив, що вона не така байдужа, якою хотіла здаватися. 
     — Це все, що ви можете мені сказати? 
     — Мабуть, усе. 
     Капітан відчув в голосі жінки якесь вагання. Він ще раз запитав, чи справді їй нічого більше додати. На цей раз жінка впевнено відповіла, що нічого більше не знає. Завірюха, попросивши пробачення, на хвилину вийшов до приймальної, щоб дати розпорядження стежити за дружиною Чорної Ручки, а також обшукати її квартиру. Повернувшись, підписав пропуск і відпустив жінку. 
     “А Недєльського все ще немає”, — подумав сердито, запалюючи цигарку і складаючи план роботи, яку треба було виконати у зв’язку з свідченням вдови Чорної Ручки. 
      5 
     Увечері другого дня капітан Завірюха поїхав до професора Верхара. Мабуть, і сьогодні не знайшов би часу, бо роботи було дуже багато, але професор по телефону сам запросив його. 
     — Не пошкодуєш, — сказав, відчуваючи німий опір капітана. — Хочу поговорити у зв’язку з твоєю справою, але це розмова не телефонна. 
     “Що Верхар хоче сказати?” — думав Завірюха, сидячи біля шофера і пропускаючи повз вуха балаканину Юрека. Що міг придумати Верхар таке, чого б іще не надумав він сам, поринувши у цю справу? Проте досвід навчив його ніколи не нехтувати ідеями Верхара, які частенько допомагали капітанові, висвітлюючи питання з зовсім несподіваного боку. 
     Раптом мотор “Варшави” закашлявся, почав чхати і, нарешті, зовсім замовк. 
     — От, чортяка! Мені завжди везе, як утопленику! — вилаявся Юрек В’юн і вистрибнув з машини, щоб трохи її підштовхнути, бо “Варшава” стала якраз на повороті. Потім підняв капот і почав колупатись у моторі, а через п’ять хвилин випростався і розвів руками: 
     — Амба, пане начальник! Підвела котушка, треба повертати в майстерню. Через усю столицю, як дурень на вірьовці, треба тягнутись… Такого сорому у мене ще не було. 
     До квартири Верхара було недалеко, тому Завірюха, наказавши Юрекові доставити машину в гараж, рушив вулицею. 
     — Напевно, тебе цікавить, що я можу сказати в справі “Веста”, — прямо почав професор, як тільки вони сіли за традиційну каву. 
     — Правду кажучи, якби не це, то я взагалі не приїхав би сьогодні, — щиро признався капітан. — Знаєш, у мене до біса мороки з цією справою, — додав він, щоб пом’якшити безцеремонність попереднього признання. 
     — Здається, мені пощастило дійти деяких висновків, які можуть мати для тебе певну вартість. Тільки тому я й наважився тебе відірвати. 
     Він простяг руку до письмового стола, як завжди вкритого купами паперів, і безпомилково витягнув конверт із штампом столичного управління міліції. 
     — Це листи Теофіла, які два тижні тому ти прислав, щоб я переглянув. 
     Справді, на прохання професора, капітан надіслав йому фотокопії листів, знайдених у Рема. Проте Завірюха не надавав цьому великого значення, бо оригінали їх були вже ретельно перевірені експертами, які дослідили почерк, чорнило, якість паперу і т.ін. І він прямо сказав про це професорові. Верхар заперечливо похитав головою і погладив борідку: 
     — Це все стосується форми і матеріальної частини листів, а я хочу говорити про їх зміст. 
     — Щодо змісту, то я знаю його напам’ять. Крім запевнень у коханні, і туги, і докорів сумління автора цих листів, у них нема нічого особливого. 
     — Побачимо, побачимо, чи це справді так, — промовив професор і відкрив конверт. — Можливо, мені вдалося побачити в них більше, ніж тобі, але не виключено, що я помилився. 
     Капітан бачив, як блищать очі професора, сховані за товстими скельцями окулярів, і легенько тремтять ніздрі. Він добре знав ці ознаки: психолог глибоко переконаний, що має рацію, а “сумніви” і “скромна невпевненість” — то тільки гра старого оригінала. 
     — Але спочатку, — мовив Верхар, помахуючи листом, — скажи, що ти думаєш про особу Теофіла на теперішньому етапі слідства. 
     — Власне кажучи, я нічого про нього не знаю, — знехотя відповів Завірюха. — Правда, я не займався ним спеціально, бо весь час із самої справи “Веста” випливало щось нове. 
     Верхар зацікавлено глянув на капітана. 
     — Ти говориш так, ніби Теофіл не має відношення до справи “Веста”? 
     Справді, професор влучно зачепив те, що в глибині душі мучило Завірюху. 
     — Чи має Теофіл відношення до справи “Веста”? — задумавшись, повторив капітан. — Мабуть, і так і ні. Для пояснення вбивства Ремів і організації контрабанди годинників він поки що мені не потрібен, і тому я мимоволі виключаю його із справи. Там усе пояснюється без нього. З другого баку… — Капітан зам’явся, не знаючи, як краще висловити свою думку. І тут йому допоміг Верхар: 
     — З другого боку, у тебе складається враження, що без Теофіла ти не можеш з’ясувати собі того, чого ще не розумієш? 
     — Саме так… — Завірюха вдячно глянув на професора. — Взяти, наприклад, справу Рема. Що зв’язувало його з бандою? Чому така порядна людина попала в сіті? Яку форму це мало? Скільки я про це думаю — щоразу згадую Теофіла. Припускаю, що Теофіл — це історія в житті Вільгельміни Рем дуже давня і забута; напевно, ні він сам, ані його листи не були причиною вбивства цієї жінки. 
     — Цікаво. Чому ти вважаєш, що роман Вільгельміни з Теофілем — давня історія? — допитував Верхар так, наче йому було приємно, що капітан далі й далі брів хибним шляхом. 
     — Експертиза листів, — лаконічно відповів Завірюха. — Хімічний аналіз чорнила, пожовтілий папір свідчить про те, що листи написано два, а може й три роки тому. Правда, вони не датовані, проте докладний аналіз виявив, що від цих листів одрізано смужки з датами. Тому всі аркушики, хоч вони й із одного зошита, різні завдовжки… 
     — Гм… — буркнув Верхар. — Експертиза, видно, була ретельна. Признаюсь, я цих паперово-вимірювальних тонкощів і не помітив… 
     Капітанові здалося, що в голосі професора бриніла нотка іронії, але той спокійно вів далі: 
     — Якщо це така давня й забута історія, то чому ж ти весь час повертаєшся до думки, що Теофіл відіграє якусь роль у всій цій справі? Можливо, то просто романтичний епізод в житті пані Рем, який був багато років тому? А випадково знайдені листи злочинці використали для того, щоб умотивувати версію про вбивство через ревнощі. 
     — Але ж у мене є непрямі докази, що це не так. Про Теофіла щось знав Чорна Ручка, і ще більше знає про нього Жанна Шміт. А візьмімо хоча б слова самої Вільгельміни, що їх цитувала Вероніка Галка: “Життя страшне, коли треба жити, тремтячи ще за когось, крім себе”. 
     — Що? Вона сказала так? Справді? — Верхар аж підстрибнув у кріслі, і Тор, лежачи на підлозі, швидко підвівши голову, глянув на господаря. 
     — Я говорив тобі про це, але ти, певно, забув, — нагадав Завірюха. — Це ж був один з козирів для офіцера, який вів слідство раніше. Він вважав ці слова доказом того, що у Вільгельміни був коханець. 
     Верхар підвівся і почав ходити по кімнаті, спритно лавіруючи між розставленими кріслами і весь час потираючи руки від задоволення. Капітан усміхаючись спостерігав за цими трохи акторськими манерами, потім, нарешті, запитав: 
     — Може, ти кінець кінцем скажеш, у чому полягає твоє сенсаційне відкриття? Сподіваюся, це буде щось розумне. 
     Верхар зупинився і влучно відпарирував: 
     — Коли ти вважаєш, що розумні — це тільки ті, що з тобою погоджуються, то, напевне, мої слова не здаватимуться тобі розумними. Бо я, друже, зовсім аж ніяк не поділяю твоєї точки зору на Теофіла! 
     — Тобто? 
     — Тобто Теофіл ніколи не був коханцем Вільгельміни Рем, навіть не міг ним бути. 
     Професор сказав це так тріумфально і впевнено, що просто спантеличив капітана. Завірюха вирішив розізлити Верхара, щоб швидше довідатися про його думки. 
     — Стривай, ти вичитав це в листах? Чи, може, на основі цих кількох аркушиків зробив висновок, що Теофіл, гм… був неповноцінний мужчина або пані Рем була неприступна як фортеця? 
     Верхар весело махнув рукою: 
     — Кепкуй, кепкуй! Я кепкуватиму з тебе через п’ятнадцять хвилин. Правда має фатальну властивість: вона буває надто подібна до того, що говорить наш противник. Ти переконаєшся в цьому на власній шкурі. А щодо вірності, то ти добре знаєш мою точку зору: до останнього подиху буває вірним тільки собака. — Верхар погладив Тора, і собака ствердно ударив хвостом об підлогу. — Не думаю я, що й Теофіл був нікчемним чоловіком. Ця думка спирається на зміст листів, але не так, як ти думаєш. — Він сів у крісло і взяв фотокопії листів, на яких капітан помітив якісь позначки червоним чорнилом. 
     — Ти добре пам’ятаєш зміст цих листів? 
     — Я ж сказав, що знаю їх напам’ять, — з нетерпінням відповів Завірюха. 
     — Ну й що, на твою думку, в цих листах? 
     — Багатослівний, хоч і недурний аналіз екзальтованого кохання до Вільгельміни Рем, численні скарги, характерні для далекого коханця. 
     — Чоловік, який може мудро говорити про кохання, мабуть, не дуже закоханий. 
     — Я ніколи не казав, що Теофіл був дуже закоханий у Вільгельміну, досить того, що трохи любив її. 
     — Звичайно, можна бути коханцем, навіть зовсім не люблячи жінки, — квапливо погодився Верхар. 
     — Взагалі на світі значно більше коханців, ніж закоханих. Але, на мою думку, Теофіл, як це видно з листів, ніколи не був закоханий у Вільгельміну. 
     — А що ж? 
     — Він просто любив її. 
     — З вогню та в полум’я, — засміявся капітан. 
     Верхар розсердився. 
     — Якщо ти весь час заважатимеш, то я не говоритиму! 
     — Коли ж тут усе ясно! — боронився капітан. 
     — Ясно, ясно! — бурчав професор. — У житті здаються ясними тільки ті справи, в які ми не заглиблюємось! Постарайся не дивитися на Теофіла крізь окуляри своєї попередньої гіпотези і слухай уважно, що я тобі скажу. 
     Завірюха пообіцяв, що виправиться, і зручніше вмостився у кріслі. 
     — Я сказав — і не відмовляюсь од своїх слів, — що Теофіл любив Вільгельміну, але не був закоханий у неї. Це велика різниця: любити можна вітчизну, місто, ідею, працю, матір, товариша, а бути закоханим можна тільки в жінку. Слово “закоханий” передбачає потяг чоловіка до жінки. А в листах Теофіла — принаймні в оцих — нема жодного речення, в якому відчувався б такий потяг. 
     Капітан почав слухати уважніше. 
     — Ну, ну, далі! — заохочував він професора. 
     — Постарайся уявити собі, що ти пишеш до своєї колишньої нареченої, яка ще й досі для тебе дорога. Що ти згадуватимеш у таких листах? Звичайно, “хвилини щастя”, “чарівні години, проведені на самоті”. Ти говоритимеш про її вроду, благатимеш лишитися вірною тобі, обіцятимеш повернення минулого щастя. Нарешті, пригадуватимеш якісь закутки, що були свідками вашого щастя, місця, де ви зустрічалися, мелодії, які супроводили найкращі ваші хвилини… — Голос Верхара став лагідніший, старий професор почав говорити наспівно, мрійливо… 
     — А може, Теофіл надто розумний, щоб писати такі банальності, — необережно зауважив Завірюха. 
     Верхар суворо глянув на нього і схвильовано сказав: 
     — Якщо це банальності, тоді й сама любов — банальність! А з приводу розуму Теофіла нагадаю тобі слова Бальзака про те, що дурням навіть любов не дає розуму, зате навіть мудрих людей вона може зробити дурними. 
     Завірюха всміхнувся: 
     — При імені Бальзака здаюся! Далі, старик! 
     — Що основне в почутті Теофіла до Вільгельміни? — запитав Верхар, поклавши руку на пачку фотокопій, і відразу ж сам відповів: — його почуття сповнене вдячності і любові. 
     — Можливо, це листи відштовхнутого чоловіка, який прагне повернути до себе свою коханку? — спитав у свою чергу капітан, бажаючи перевірити з участю психолога всі можливі варіанти. 
     — Знову помилка. Відштовхнутий коханець пояснюватиме і виправдовуватиметься, аналізуватиме закиди, які йому може робити протилежна сторона, намагатиметься подати їх у іншому, вигідному для себе світлі. Теофіл не робить цього. Він звинувачує тільки себе, але й не просить вибачити його, не надіється відбудувати те, що він сам зруйнував. Зверни увагу на підкреслене речення: “Я часто бачу у сні вас обох — і тебе і його; ви були такі добрі до мене”… 
     — “Він” — то, мабуть, Рем? 
     — Напевне. А якщо так, то що ж це за предивний коханець, якому сниться чоловік коханої, і він каже про це так щиро і з таким глибоким жалем! Адже в розмові з коханою жінкою навіть згадка про її чоловіка була б нетактовністю і грубістю. А ти ж сам сказав, що автор листів — людина чутлива і витончена. 
     Капітан дедалі уважніше прислухався до висновків професора. 
     — Є ще одна думка, яка з погляду психології була б фальшивою, коли б ішлося про закоханих. Ось: “Моя поява між вами обома завдала б тобі, моя найдорожча, моя найкраща, глибоких страждань, і, щоб подолати їх, тобі потрібне було б справжнє геройство”. Зверни увагу: гаданий коханець завдає страждань і суму не зрадженому чоловікові, а своїй коханій, а про своє вторгнення до подружжя Ремів говорить так, ніби для чоловіка Вільгельміни воно було цілком природне і зрозуміле. Бачиш, які неймовірні логічні й психологічні викрутаси доводиться робити, коли припускати, що Теофіл був коханцем Вільгельміни Рем. 
     Капітан бачив це вже добрих п’ятнадцять хвилин, але хотів витягнути з професора все, що тільки можна. 
     — Ну гаразд, — сказав він, ніби вагаючись. — Уявімо, що ти маєш рацію, Теофіл не був коханцем пані Рем. Але як тоді пояснити сповнений любові тон, який усе-таки домінує в цих листах? Як ти вважаєш? 
     Верхар, задоволений з видимої зміни у поведінці товариша, задумливо погладив бороду, потім хитро глянув на капітана: 
     — У мене є гіпотеза, але прямо боюся казати, настільки вона несподівана. 
     — Кажи, кажи, не тягни, — хвилювався капітан. 
     Зітхнувши, Верхар наважився: 
     — Моя гіпотеза: Теофіл Рем. 
     Завірюсі здалося, що він недочув. 
     — Як ти сказав? 
     — Теофіл Рем, — чітко повторив професор і зробив рукою жест, який говорив: “Нічого не вдієш, це єдина можливість”. 
     Було вже зовсім темно, коли капітан Завірюха вийшов од Верхара. Кілька годин вони аналізували гіпотезу професора. На перший погляд вона здавалася неймовірною, а проте пояснювала багато питань, які досі лишалися загадкою, і тому їх не можна було відхилити. Припускаючи, що Теофіл був близьким родичем Ремів, можна було, наприклад, зрозуміти вперту мовчанку Жанни Шміт, яка ні слова не хотіла сказати про нього, хоч у той же час категорично і з глибоким переконанням заперечила припущення, що Теофіл міг убити Ремів. 
     Так, якби гіпотеза Верхара підтвердилась, то багато питань виявилися б логічно зв’язаними. Теофіл — близький родич Ремів; ті люблять його, і він відповідає їм, особливо Вільгельміні — таким же почуттям. Але яке відношення Теофіл мав до контрабанди годинників і… Капітан спинився: а може, саме заради нього така чесна і порядна людина, як Рем, приховувала діяльність банди? Мало того, побоюючись за долю близького родича, Рем міг навіть допомагати банді, робити для неї якісь послуги. І ці послуги, якщо зважити на його становище в Бюро імпорту, могли бути великі — про це свідчить сума на ощадній книжці Рема. І тут Завірюху вражає нова думка: Рем, який пускається на злочин, щоб врятувати близьку людину, відповідає тому психологічному образу, що склався у капітана; але Рем, який бере за свої послуги великі гонорари і в такий спосіб збагачується, стає незрозумілим для капітана. 
     “Треба неодмінно ще раз перевірити справу з ощадною книжкою Рема, — фіксує в пам’яті капітан. — Тим більше, що в нього, власне кажучи, є тільки одна, остання виписка з цієї книжки. А всієї попередньої документації в сейфі не було. Невже Рем одразу ж нищив ці виписки?” 
     Капітан ішов вулицею, яку скупо освітлювали газові ліхтарі, і думав. 
     Ще одне дуже важливе питання: яким родичем доводився Теофіл Ремам? Правда, Верхар не сумнівався, що Теофіл — син подружжя Ремів. Але Завірюха рішуче відкинув це припущення: під час слідства він не раз мав нагоду особисто впевнитися, що Реми були бездітні. 
     — Це нісенітниця, — переконував капітан професора. — Вільгельміна Рем не один рік лікувалася саме через безплідність. У свідченнях і документах є численні докази цього. По-друге, нам відомо, що Реми під час війни всиновили якогось хлопця, але той у перші ж дні після визволення загинув од вибуху снаряда. Це підтвердили сусіди, які добре пам’ятали розпач Ремів після тієї втрати. То навіщо було Ремам всиновлювати чужу дитину, якби у них була своя? 
     Але Верхар уперто повторював: 
     — Все одно, є якісь інші, невідомі тобі докази того, що в Ремів був син. Такої палкої любові не може бути між братом і сестрою — рідними чи двоюрідними. Та й чого б ставав брат між подружжя, викликаючи розлад? 
     — Не забувай, що були, напевне, й інші листи Теофіла, — відбивався Завірюха. — А що могло викликати сварку між Ремами, якщо Теофіл був їхнім сином? 
     — Наприклад, різниця в поглядах на виховання дитини. Те, що Теофіл вплутався кінець кінцем у контрабандну аферу, став на шлях злочину — а ти сам так вважаєш, — свідчить про великі помилки, допущені в його вихованні. 
     — Але ж діти здебільшого ростуть біля батьків, а в будинку, де Реми жили двадцять п’ять років, ніхто не знає про їхнього сина, — заперечував Завірюха. 
     Капітан заглиблюється в темряву під мостом Понятовського. На крутих сходах валяються папірці, недокурки. Вже пізно, тому прохожих мало. Невідомо чому, але саме в цю хвилину Завірюха пригадує застереження незнайомої спільниці й інстинктивно намацує пістолет, який лежить у кишені цивільного піджака. “Якби я сам хотів напасти, то вибрав би саме таке місце, — думає капітан і вже починає розуміти, що ці думки є наслідком відчуття небезпеки. Воно ще не дійшло до свідомості, хоч вухо вже вловило позаду звуки м’яких кроків. Завірюха швидким поглядом окидає простір перед собою: нема нікого. Під стальними балками мосту світить одна-єдина електрична лампочка. Грюкають на мосту трамваї. 
     Ще кілька кроків, і Завірюха вирішує з’ясувати ситуацію. Він несподівано зупиняється і, рвучко обернувшись, опиняється лицем до лиця з… Юреком В’юном. 
     — Ти?! — дивується капітан, розслаблюючи руку, яка стискала рукоятку пістолета. — Що ти тут робиш? 
     — О боже! — шкірить зуби Юрек. — Ну й налякали ж ви мене, пане начальник! Ще трохи, і я впав би від удару каталепсії… 
     Але Завірюха перебиває хлопця, вимагаючи розповісти, чого він тут з’явився. 
     — Ну добре вже, добре, — неохоче згоджується Юрек. — Той новий — Недєльчик — сказав мені, ніби хтось хоче порушити вашу, пане начальник, недоторканність, і через те мусимо вас, пане начальник, по черзі супроводити. У мене сьогодні вільний вечір, от я й мобілізувався патрулювати біля вас, пане начальник… 
     Капітан бурчить, лає запопадливих охоронців, погрожує розквитатися завтра з Недєльським, але серп-йому огортає тепла хвиля: його люблять, про нього піклуються оці часом грубі і язикаті, але щирі, золоті хлопці… 
     Вони вже тихо й мирно йдуть удвох далі і не бачать, як із-за сірого цементного стовпа виходить чоловік у пальті з піднятим коміром, у пом’ятому картузі. Випльовуючи крізь зуби коричневу від нікотину слину, він закриває великий ніж і думає: “Мав бути сам, а йдуть удвох. Про це домовленості не було”. 
       РОЗДІЛ VII 
     1 
     Так само, як і у Завірюхи, день сержанта-магістра починався з настирливого дзвінка будильника. Але через те, що він жив далеко від центра і, звичайно, ніхто не приїжджав по нього службовою машиною, Недєльський мусив вставати на годину раніше за капітана. Тихенько одягався, намагаючись не розбудити матері, яка спала в цій же кімнаті. Він робив це, не тільки піклуючись як добрий син про її відпочинок, а й тому, що хотів уникнути нескінченних розмов і суперечок про його дивну кар’єру. Мати Недєльського — жінка з тих кіл, котрі називалися “вищим світом” — мріяла, що син піде шляхом покійного батька, який був до війни відомим у столиці адвокатом. Те, що син “таких батьків” став міліціонером, шокірувало й бентежило її. І від того дня, коли Недєльський повернувся з шестимісячної школи слідчих у Лодзі, в домі тривала невпинна боротьба, які обом коштувала немало нервів. Мати все ще жила надією, що син скине мундир міліціонера, а Недєльський усе ще сподівався переконати матір, що її упередження походить від пересуду її приятелів і повного незнанім його роботи. 
     І Ледве проковтнувши бутерброд і запивши його чаєм, нагрітим на газовій плитці, сержант вислизнув навшпиньках з дому і сів у трамвай, який в цей час був страшенно переповнений. Не доїхавши до площі Дзержинського, Недєльський вийшов поблизу коричневого будинку ощадної каси. Тут Недєльський мав виконати завдання, яке доручив капітан Завірюха. Касу ще не відчиняли, але сержант показав вартовому своє посвідчення, і той пішов, щоб оформляти пропуск. Дивлячись на скляні обертові двері, замкнені на великий замок, Недєльський, усміхаючись, подумав, що слідча робота зовсім не така, якою він бачив її у мріях, їдучи на курси у Лодзь. Начитавшись детективних творів, він уявляв собі, що слідчий працівник не випускає з рук пістолета, що три чверті його роботи — це захоплюючі рукопашні бої та погоні за злочинцями. Тим часом минуло вже кілька місяців, а сержантові взагалі не доводилося виймати пістолет з кобури, якщо не брати до уваги тих хвилин, коли він чистив зброю. Недєльський розумів Справжній характер своєї роботи, хоч і не такої, про яку він мріяв, але не менш цікавої і захоплюючої. 
     — Пан начальник просить вас зайти. 
     Сержант опам’ятався від своїх роздумів, узяв у вартового пропуск і піднявся сходами на другий поверх. 
     — Август Рем? — перепитав начальник чекового відділу. — Це, здається, зв’язано з якимось самогубством? 
     Недєльський кивнув головою. 
     — Але ж міліція вже перевірила стан його книжки місяць тому, — мовив начальник: — Я добре пам’ятаю, бо сам давав пояснення у цій справі. 
     Сержант-магістр сказав, що хотів би переглянути всю документацію рахунку. 
     — Будь ласка, — чемно відповів начальник і набрав якийсь номер по внутрішньому телефону. За кілька хвилин до кабінету зайшла літня жінка з коком на голові. 
     — Рем, Рем, Рем… — бурмотіла вона, водячи пальцем по колонці прізвищ вкладників, записаних в алфавітному порядку. — Ага, ось він. А який, власне, рахунок Августа Рема вас цікавить? — запитала, зводячи на Недєльського очі. 
     — Як це — який? — здивувався Недєльський. — Хіба в Рема було кілька рахунків? 
     — Так. У нього було два рахунки, один на ім’я Августа і Вільгельміни Рем, а другий просто на Августа Рема. 
     Недєльський запитливо глянув на начальника відділу: 
     — Чим це пояснити? 
     Той поблажливо усміхнувся: 
     — В житті буває, що чоловік воліє мати другу книжку, про існування якої дружина не знає. Розумієте, цим самим чоловік забезпечує собі значно більшу фінансову свободу… 
     Власниця кока обурено зиркнула на начальника. 
     — Виходить, що вкладник може мати два ідентичні рахунки? — уточнював Недєльський, записуючи відомості, дані працівниками ощадкаси. 
     — Ці рахунки не ідентичні, — заперечила жінка. — Перший — то особистий рахунок Рема, другий належить двом особам, тобто свого роду спілці Рема та його дружини. 
     — І підписи розпорядників цих вкладів оформлені по-різному, — додав начальник. — В першому випадку операції можуть бути проведені на підставі чеків з підписом самого Рема, а в другому потрібні підписи обох вкладників. 
     Хвилинку подумавши, Недєльський сказав, що хотів би побачити зразки підписів осіб, які могли розпоряджатися вкладами. 
     Жінка очікувально глянула на начальника. 
     — Звичайно. Це працівник міліції, — відповів начальник на її німе запитання. — Знайдіть зразки обох підписів і принесіть сюди. 
     — Сподіваюсь, це не дуже довго? — занепокоївся Недєльський, спостерігаючи, як жінка, не поспішаючи, збирає папери, складає їх у папку і зав’язує чорною стрічкою. 
     — Ні, ні, — заспокоїла вона сержанта: — Карточка Августа Рема лежить не в картотеці — я вийняла її, бо вчора провадили операцію з цим рахунком; а другу карточку знайду і принесу хвилин через десять… 
     Недєльський подякував, ввічливо кивнувши головою, і вже хотів повернутись до розмови з начальником, коли зміст сказаного речення дійшов до його свідомості. 
     — Пробачте! — схопився він так рвучко, що начальник аж відступив. — Пробачте, ви згадали про якусь операцію з рахунком Рема, проведену вчора?! 
     Здивована жінка зупинилася на порозі. 
     — Так, ми виплачували з цього рахунку. Сума була велика, близько трьохсот тисяч злотих, тому я й запам’ятала… 
     — Але ж прокурор ще в першій фазі слідства заборонив виплачувати гроші з рахунку Рема! — занепокоївся Недєльський, і його хвилювання передалося обом службовцям. — Адже власника цього рахунку вбито! 
     — Боже мій, що ж тепер буде?! — остовпіла жінка. 
     — Насамперед принесіть, будь ласка, зразки підписів і документацію обох рахунків, — сказав спокійно начальник, але дрібне тремтіння рук, складених на зеленому папері письмового стола, свідчило про те, що й він хвилюється. Нічого собі — виплатити триста тисяч із забороненого рахунку! Хтось відповідатиме за це. 
     Проте Недєльського чекала ще більша несподіванка. Коли перелякана жінка принесла нарешті всю документацію, виявилося, що на карточці зразків, де стояло: “Август Рем”, підпису Рема не було. 
     Август Рем розписувався чіткими, немовби готичними літерами. Саме такий почерк сержант Недєльський побачив рядом з іншим підписом на карточці рахунку Августа і Вільгельміни Рем. 
     Виявилося також, що справді вчора з рахунку Августа Рема виплачено триста три тисячі злотих, причому підпис на чеку був дуже схожий на підпис вкладника. Але ж він не міг бути підписом Рема! Хто підписав чек — того не знав ні начальник відділу, ні жінка-службовець. 
     Чому в Рема було дві ощадні книжки? Хто розпоряджався другим його рахунком? Хто взяв учора з нього триста тисяч? Чому виплачено гроші з забороненого рахунку? 
     Багато запитань раптом виникло в голові молодого слідчого, але, щоб відповісти на них, треба спокійно проаналізувати усі дані, а це вони зроблять разом з капітаном Завірюхою. Тому сержант, оволодівши собою, вирішив з’ясувати те, що йому лишалося ще з’ясувати в ощадкасі. 
     — А чи може бути, щоб людина, прізвище якої фігурує на рахунку, не давала зразка свого підпису як власник рахунку? — звернувся він до начальника відділу. 
     — Звичайно, — відповів той, переглядаючи документи обох рахунків. — Скажімо, рахунок оформлено на фірму “Е.Ведель”, це прізвище й було записано па карточці, а розпоряджатися вкладом може головний бухгалтер або директор фірми, який має інше прізвище. Те саме стосується психічнохворих, паралізованих і т.ін. Не обов’язково, щоб вкладом розпоряджалася особа, на ім’я якої відкрито рахунок. Це вже залежить од волі власника. 
     Він пояснював ввічливо і докладно, але зненацька плавний потік цих пояснень обірвався. Начальник уважно приглядався до якогось документа в папці з написом: “Август і Вільгельміна Рем. № “1–15–15 4066”. Недєльський очікувально глянув на начальника відділу. 
     — Дайте, будь ласка, папку з документами рахунку “Август Рем”, — звернувся той до жінки. Квапливо переглянувши документи, які в ній були, він полегшено зітхнув. 
     — Ну, камінь звалився з серця! Бачите, тут є лист прокурора, який забороняє видавати гроші з рахунку “Август і Вільгельміна Рем”. Того ж самого дня, як видно з запису нашого працівника, рахунок було закрито. Сума вкладу — вісім тисяч двісті сорок злотих і тридцять шість грошів. А серед документів рахунку “Август Рем” такого листа немає, отже, у нас не було заборони видавати гроші з цього рахунку. 
     — Виходить, усе в порядку! — зраділа жінка і вдячно підняла очі до стелі. 
     — Усе в порядку, — підтвердив начальник і жадібно закурив. 
     Вони обоє раділи, а Недєльський лютував: ні прокурор, ні офіцер, який вів перше слідство, не зорієнтувалися, що в Рема може бути два рахунки в ощадній касі. Правда, подумавши, він мусив визнати, що й капітан Завірюха не догадався про другий рахунок, і саме це дало змогу злочинцям одержати чималу суму грошей. 
     “Капітанові буде прикро, — подумав сержант. — Але кінець кінцем він не бог і не може всього знати”… 
     Недєльський по телефону повідомив про все Завірюху, і ця новина вплинула на капітана, як удар грому. 
     — Я зараз же приїду в ощадкасу і сам перевірю обставини вчорашньої виплати, — сказав він схвильованим голосом, — а ти будь-що постарайся зв’язатися з Паллею. От лихо! Такий удар!.. 
     На жаль, Недєльський нічим не міг його втішити. 
      2 
     З Паллею або Князем Ночі Недєльський познайомився ще на початку своєї роботи в міліції. Поручик Комісяк послав сержанта арештувати відомого злодія-рецидивіста, який украв годинника, знявши його з руки чоловіка, що задрімав у парку. Сержант знайшов бандита в ресторані “Столиця”, той якраз пропивав здобуті гроші в компанії дуже нафарбованої красуні. 
     — Дозвольте відрекомендуватися, — гордовито промовив злодій, коли Недєльський сказав, що його заарештовано. — Я Палля або Князь Ночі. До ваших послуг… 
     Уже на першому допиті бандит, пересвідчившись, що на плівку його слів не записують, спокійно признався, що він справді вкрав годинник, але цього ніхто не зможе довести, бо немає свідків і доказів. Звичайно, цього зізнання, якби його занесли до протоколу, Князь Ночі не підписав би, отож воно не могло бути доказом, і через два тижні, як бандит і передбачав, його звільнили. 
     — Бачите, пане інспектор, — сказав тоді Палля, прощаючись з Недєльським, — треба було мене послухати і на цей раз дати спокій. Стільки клопоту, стільки роботи, і все даремно. Коли вже Палля каже, що доказі немає, то їх таки немає. Я трохи розуміюся на цьому… 
     І справді, він розумівся. В його персональній справі були копії двадцяти з гаком вироків. Якби Палля повністю відбував усі покарання, то для цього потрібно було б два людських життя, йому завжди вдавалося скорочувати час ув’язнення. То була амністія, то якась інша нагода. Від багатолітнього перебування в тюрмі за пограбування ювелірного магазину його врятувала війна. Коли вже ніяка надзвичайна подія не могла виручити, тоді починав діяти адвокат Паллі (у нього був постійний захисник). Посилаючись на зразкову поведінку Князя Ночі у в’язниці, на його чесну працю, він добивався, що того звільняли достроково. Палля належав до невеликої групи “ветеранів” довоєнного злочинного світу, і за це молодше покоління лицарів ночі любило і поважало його. Міліція знала, що Палля ніколи не йшов на “мокре діло”, не чинив опору під час арешту своє заняття вважав за професію, нічим не гіршу від інших, тільки, звичайно, зв’язану з риском і небезпекою попасти під суд і в тюрму. 
     Коли слідчий доводив йому вину, Палля сприймав “невдачу” спокійно і одразу ж признавався. Що ж, мовляв, програв — противник виявився дужчим. Старий рецидивіст розумів, що в такій справі не треба ускладнювати слідство, знав, що коли він признається і розкається, то це може тільки допомогти йому. 
     На побачення з цією людиною і йшов за дорученням капітана Завірюхи сержант Недєльський. Дорога була недалека — міліція знала, що останнім часом Палля цілими днями сидів у кублі на вулиці Хмельній. Пройшовши через браму і спустившись сходинками, Недєльський опинився в підвальному коридорі. Тут було досить чисто, але пусто. Сержант зупинився, прислухаючись до звуків, які долинали з-за єдиних тут дверей, звідки чулися голоси і брязкіт скла. Мабуть, це і є вхід до кубла. Натиснув ручку дверей і без перешкод зайшов у простору кімнату з склепистою стелею, схожу на льох у лицарському замку. Посередині стояло кілька столів, накритих обгортковим папером, один стіл у кутку, вкритий довгою скатертиною, служив буфетом. 
     Переступивши поріг кубла, сержант-магістр одразу Ж відчув на собі погляди кількох пар очей. Ще тримаючись за ручку дверей, він оглянув кімнату. На лавці сиділо кілька дівчат і хлопців. Очі у дівчат блищали, щоки палали од вина. Хлопці одні були острижені під бокс, у інших волосся довгими патлами спадало на комір — модна зачіска “Тарзан”. Побачивши непроханого гостя, всі затихли. Під стіною дрімало кілька чоловіків середнього віку: вони прокинулись і теж насторожено, підозріливо дивилися на юнака, що стояв на порозі. Так минуло кілька секунд. Потім два парубійка ліниво підвелися і перевальцем рушили до Недєльського. Сержант відчув, як у горлі неприємно стиснуло. Невідомо, чим закінчилося б діло, якби в цю мить не відчинилися двері і до кімнати не ввійшов… Палля! 
     Той блискавично оцінив ситуацію і, вхопивши Недєльського за руку, почав голосно вітатися: 
     — Що за приємна несподіванка! Вітаю вас, пане інспектор, у нашому курені! 
     Старий злодій знав, як попередити мешканців кубла. Почувши слово “інспектор”, чоловіки, що сиділи на лавці, враз підвелись і, не гаючись, пішли за завісу з сірої ковдри, яка, певно, маскувала запасний вихід з кубла. 
     — Пан інспектор мій гість, — владно сказав Палля двом юнакам, які з досить дурним виразом на обличчі все ще стояли перед ними, засунувши руки в кишені. Потім Палля запросив Недєльського до столу. 
     — Чарочку хлібної, пане інспектор? — запитав Палля і, метнувшись за ширму, приніс графин горілки, відкриту коробку сардин та кілька шматків хліба. Коли Недєльський оглянувся, в кімнаті, крім нього і Князя Ночі, не було вже нікого. 
     — Слухають Паллю, — хвалькувато засміявся злодій і тут же докірливо додав: — Але ви, пане інспектор, страшенно легковажні! Як можна — одному в кубло! Щастя ваше, що я нагодився. Мені щось наче підказувало: йди на Хмельну, йди на Хмельну. Не можу сказати, що це чесні злодії, як я. Шмаркачі, зелень, такий тричі ножем махне, перш ніж подумає. А то була б фатальна неприємність, якби вас, пане інспектор, саме тут спіткало нещастя… — говорив він, наливаючи горілку у баночки з-під гірчиці. 
     — Пане Палля, я прийшов до вас за дорученням капітана Завірюхи… 
     — Я зразу догадався. Як же здоров’ячко пана капітана? Він останнім часом змарнів. Але чого може хотіти від мене пан капітан? Я нічого за собою не почуваю, останнім часом у мене не було жодного “діла”. 
     Ніхто не сказав би, що цей пристойний літній чоловік з явно південними рисами обличчя, з хвилястим чорним, мов ворон, волоссям, пронизаним ледь помітною сивиною — і є відомий злодій Варшави. Костюм з дорогої сірої матерії сидів на ньому бездоганно. Модна біла, хоч і не дуже свіжа сорочка була прикрашена вузьким темно-синім галстуком. Недєльський приглядався до Паллі, стежив за легкими рухами його рук і думав, з чого почати розмову. Поки що вирішив заспокоїти Паллю, мовляв, справа його особисто не стосується. Князь Ночі трохи насторожився і, театрально підвівши брови, глянув на юнака. 
     — Якщо не стосується мене, то, значить, стосується когось іншого! Прикро мені, що капітан Завірюха вважає, ніби я здатний засипати своїх колег… Вони хлопчаки, баламути, а проте колеги, пане інспектор, і від Паллі таких речей вимагати не можна… 
     Минуло кілька хвилин, перш ніж Недєльському пощастило переконати Паллю, що нічого подібного Завірюсі від нього не потрібно, що капітан хоче поговорити з ним про давні, довоєнні часи. Це запевнення теж не розвіяло недовір’я Князя Ночі, але, прагнучи довідатися, про що, власне, йдеться, він удав, ніби заспокоївся. 
     — Ну, то вип’ємо за ті давні часи, пане інспектор! — Палля підніс баночку з-під гірчиці, до половини наповнену горілкою. — Склянка чистої ще нікому не зашкодила… — Випив, закусив сардиною, яку спритно зачепив виделкою, і, безтурботно витираючи олію з пальців об підкладку дорогого костюма, мрійливо сказав: — То були чудові часи, пане інспектор… Хіба я тоді ходив у такому лахмітті, як сьогодні? — Він презирливо показав пальцем на свій костюм. — Смокінг, накрохмалена сорочка, чорний бантик… Та й чоловік я тоді був інший — груди моряка, спина вантажника… А хто я тепер? Ганчірка! Рискуєш через ті смердючі триста злотих, а до війни по тисячі нахилятися вагався: чи варто? Але де взяти таких людей, які були до війни? Коли я брав у поміщика чи банкіра якусь там тисячу чи дві з портфеля, то він тільки через тиждень помічав, що йому чогось не вистачає. А то й взагалі не помічав, такі купи грошей були в ті часи, пане інспектор… 
     — Ну, мабуть, не всі мали так багато грошей, — заперечив Недєльський, намагаючись випити якнайменше горілки, щоб бути зовсім тверезим. 
     Палля зневажливо стріпнув пальцями: 
     — Звісно, що не всі. Під мостом Понятовського важко було знайти місце, щоб переспати. Але я кажу не про ту шпану, а про людей свого середовища. Свого професійного середовища, — додав, помітивши посмішку на устах Недєльського. — Я, пане інспектор, до війни на будь-яку погань не ласився. І злочинці тоді були інші — артисти, митці. Не те, що сьогодні. Мозок працював, пане інспектор. 
     — А у вас були до війни колеги, які працювали по годинниках? Хоч, мабуть, ви не хочете про них говорити… 
     — Чому ні? Більшості з них уже немає в живих, а ті, то лишилися, тепер статечні люди, живуть нудно, як порядні громадяни. Тільки я не покинув ще своєї справи. Я останній! Але якщо наша професія і далі так занепадатиме, то і мені доведеться змінити її, піду кудись нічним сторожем, щоб берегти від партачів те, чого вже нікому вкрасти розумно і кваліфіковано. — Погляд Паллі почав блукати по сірій стелі підвалу, ніби намагався заглянути в минуле і побачити там давно побляклі обличчя. — Був такий Антек, який під час допиту вкрав годинник у комісара Пасіковського, той навіть не помітив. Був Казік, справжній віртуоз по очищенню кишень пасажирів у трамваях. Був ще годинникар, майстер знімати ручні годинники, особливо у жінок. 
     — Чому саме у жінок? — зацікавився Недєльський. 
     — Бо красивий чорт був, як почне бабу гіпнотизувати, то міг би в центрі міста, серед білого дня усе з неї стягнути, а та нічого й не помітила б. Але він залишив цю справу ще до війни і почав торгувати годинниками. Ми крали, а він переробляв, замінював циферблати, оправи — і продавав. Звичайно, хлопець на цьому розумівся! Проте великий злодійський талант занепав. Дружина його до цього намовила. Жінка була побожна аж до нудоти і все йому довбила — перестань і перестань. От і здався хлопець. У нашій професії, пане інспектор, нема гіршої гангрени, ніж баба. Злодій — мов той артист, якщо хоче вершити великі справи, то не повинен зв’язуватися з жінкою. 
     — А вас не цікавить дальша доля годинникаря? — несподівано запитав Недєльський, який уже кілька хвилин, мов стрічка магнітофона, фіксував кожне слово рецидивіста. 
     Палля став обережнішим: 
     — Ага, то це він цікавить капітана Завірюху. Невже знову чогось натворив? 
     — Ні, чому ж! Годинникар став хазяїном фабрики церковних виробів у Кракові, його поважають. Ну, знаєте, виробляє чотки, невеличкі священні медальйони… 
     — От до чого дійшов… — похмуро похитав головою Палля і засмучений випив ще півсклянки горілки. 
     — А ви знаєте, чому пан Галка розійшовся з дружиною? 
     — Не знаю, — хвилину подумавши, відповів Палля. — Ця жінка ніколи не брала участі в нашому ділі. Була для цього надто дурна і побожна. Але я не знав, що вони розійшлися. Цікаво, з ким залишився їхній син? Мабуть, з нею? 
     Недєльський здивувався. 
     — Я нічого не знаю про те, що в них був син. 
     — Ну, що ви! — в свою чергу здивувався Князь Ночі. — Пам’ятаю, то був непоганий хлопець. Теось його звали… 
     — Теофіл? — Недєльський насилу стримався, щоб не показати надмірного зацікавлення. 
     — Чорт його знає! Кликали Теось. А чи він був Теофіл чи Теодор — того вже не знаю. Пам’ятаю, що годинникар почав його навіть ремесла вчити, і в хлопця була неабияка кмітливість. Розумієте, на хлопчиська в трамваї ніхто не звертає уваги. Але та баба-яга вчинила чоловікові таке пекло, що довелося вивести хлопця з діла. Хоч потихеньку він, мабуть, посилав його на менші і легші справи… 
     — Може, хлопець загинув під час повстання? — обережно підказав Недєльський. 
     Палля хвилинку подумав. 
     — Можливо. Коли вибухнула війна, йому було років дванадцять, до повстання мав напевно вісімнадцять, а такі тоді найбільше гарцювали… Шкода, якщо загинув, хлопець був молодець і такий гарний, що я часто дивувався як у незграби-матері міг народитися такий син. Правда, батько у нього був красивий, — згадав він те, що казав раніше. 
     Сержант намагався більше випитати у Паллі про таємничого сина Яна і Вероніки Галок, не зареєстрованого ні в яких документах столичного загсу, але старий рецидивіст або справді нічого більше не знав, або його насторожила надмірна зацікавленість молодого працівника міліції, бо, крім загальних фраз, нічого більше не сказав. 
     Наприкінці вони засперечалися про те, кому платити за горілку та закуску. 
     — Полагодимо цю справу по-товариському, — мовив Палля. — Адже ми, пане інспектор, колеги: обидва живемо із злочину. Тому не ображайтесь, — плачу за все я. А втім, у мене тут відкрито рахунок. 
     Коли обидва вийшли на вулицю і почали прощатись, ніхто не сказав би, що це потискують один одному руку працівник міліції і старий рецидивіст. На якусь мить Палля, ніби щось пригадавши, затримав руку Недєльського: 
     — Ви не могли б мені сказати, котра година? 
     Недєльський послужливо глянув на свою руку і остовпів: годинник зник, на загорілій руці біліла тільки смужка від ремінця. Князь Ночі, задоволено посміхнувся, вийняв з кишені годинник і, вишукано вклонившись, віддав його Недєльському. 
     — Але ж, пане Палля, це не мій годинник! 
     Князь Ночі трохи збентежився: 
     — О, пардон! Яка неуважність. Це справді мій власний годинник, який я нещодавно забрав од годинникаря. 
     Він швидко взяв у Недєльського красивий золотий годинник, знову засунув руку в кишеню, витяг звідти нікельований годинник марки “Победа” і віддав сержантові. Потім Палля легенько стріпнув пальцями обох рук, наче хотів струснути з них пил, досить квапливо вклонився Недєльському і пішов собі вулицею, залишивши остовпілого юнака на тротуарі. 
    *** У цей самий час Завірюха в ощадній касі допитував касирку, яка виплатила вчора триста тисяч злотих з рахунку Августа Рема. Проти нього сиділа вже літня (“підтоптана п’ятдесятая”, як охарактеризував її Юрок В’юн), але ще з претензіями жінка. 
     — То був дуже елегантний чоловік, — говорила вона, усміхаючись на саму згадку про незнайомого відвідувача, — такий культурний, пристойний. 
     — Ви всіх клієнтів запам’ятовуєте так докладно? — запитав трохи здивований капітан, коли касирка досить точно описала йому особу незнайомця. 
     Касирка поблажливо усміхнулася. 
     — Всіх-то ні, але виплачувати по триста тисяч доводиться не кожен день. На таких клієнтів мимоволі звертаєш увагу. 
     Вони розмовляли в огородженому скляному боксі каси, закривши завіску, щоб уникнути цікавих поглядів з залу. Капітан дістав з папки фото Згожельського, Галки, Гомолякса, але касирка рішуче заперечила: 
     — Ні, це не він. 
     І вона знову почала вихваляти його елегантність, словом, повторила все те, що Завірюха вже чув і записав. Тому капітан чемно, але твердо перебив її: 
     — Якими банкнотами ви виплатили йому гроші? 
     — Звичайно, п’ятисотками. І так була така купа грошей, що набив повний шкіряний несесер — такий невеличкий чемоданчик з замком-блискавкою, знаєте? — пояснила точніше. 
     Капітан занотував собі опис чемоданчика, потім запитав, чи може вона сказати номери виплачених банкнотів. 
     — Аякже, — спокійно відповіла касирка. — Я ж мусила йти по таку велику суму в банк, бо в нас не було стільки грошей. І там мені видали банкноти нового випуску. 
     Касирка знайшла відповідну квитанцію, і Завірюха почав виписувати серії та номери виплачених банкнотів. 
     — Скажіть, будь ласка, — спитала вона, бачачи, як старанно капітан переписує цифри, — хіба той пан якийсь злочинець? 
     — Боюсь, що так, і навіть неабиякий, — відповів Завірюха, не відриваючись од роботи. 
     — Боже мій, а такий витончений, пристойний мужчина, — зітхнула жінка і, хвилинку подумавши, запитала знову: — А якщо він прийде ще раз, то що мені зробити? 
     — Наказати вартовому негайно затримати його. Ви дістали б тоді велику нагороду, — сказав Завірюха. — Але можете заспокоїтись, вдруге він сюди не прийде, — додав, усміхаючись. 
     — Хто знає, хто знає… — сказала касирка і почала пудрити ніс перед невеличким дзеркальцем. Завірюха спочатку тільки посміхнувся на її зауваження, пояснюючи його надмірною впевненістю жінки у своїй привабливості. Проте в голосі жінки було щось таке, то примусило його задуматись. Капітан перестав писати і уважніше глянув на касирку. 
     — А чому ви думаєте, що він може прийти вдруге? Жінка оглянулася навколо, наче в тісному боксі міг бути ще хтось, крім них, і таємниче прошепотіла: 
     — Бачите, він тут дещо загубив і може повернутися, щоб забрати. 
     — Загубив?! — Завірюха аж підвівся з стільця. 
     Касирка відсунула шухляду і вийняла з неї щось невеличке, загорнуте в папір. 
     — Ключики від чемодана! — сказала тріумфально. Мабуть, випали з кишені, коли виймав авторучку, щоб розписатися. Мені віддав їх клієнт, який стояв за ним у черзі. 
     — Ключики від чемодана!.. — Обличчя у Завірюхи розчаровано витягнулось. А проте він узяв пакетик. Розгорнувши його, справді побачив два плоскі, нікельовані ключики, зв’язані синьою тасьмою. Були замалі, щоб на них могли залишитися придатні для слідства відбитки пальців, до того ж їх тримала й касирка. Завірюха почав знову загортати ключики, і тут його увагу привернули чорнильні літери на папері. Капітан розгорнув аркушик і прочитав: “8 вересня 195… Класна робота. Задача № 18. З двох місць А і В вийшли назустріч один одному два поїзди. Перший з них повинен прой…” 
     Почерк був дитячий, круглий, нетвердий. Папір у клітку свідчив про те, що аркуш вирвано з учнівського зошита. Тільки тепер в очах Завірюхи з’явився блиск зацікавлення. 
     — То ви загорнули ключики в цей папір? 
     Ні. Так мені подав клієнт. Він бачив, як у чоловіка, що стояв попереду, щось випало з кишені, але нічого не сказав, бо думав, що то навмисно викинутий клаптик паперу. А коли наступив на нього, відчув щось тверде. Але той, хто загубив, уже пішов. 
     Це був слід! Якщо пощастить, то вони зможуть швидко встановити, хто одержав триста тисяч з рахунку Августа Рема. Капітан раптом заспішив, касирка аж здивувалася, що могло так його вразити. Невже той дурний клаптик паперу з фрагментом арифметичної задачі. 
      3 
     В таку хвилинку краще було не попадати під руку капітанові. Завжди врівноважений і спокійний Завірюха був тепер немов заряджений динамітом. Обличчя його стало грізне, навіть секретарка уникала погляду начальника, ховаючи голову за купою паперів. Справа в тому, що цей день приніс чимало новин. І всі — одна гірша від іншої, і кожна підточувала будівлю, яку з такими зусиллями спорудив капітан. 
     Насамперед з Кракова надійшло повідомлення про наслідки обшуку в майстерні церковних виробів у приватній квартирі Яна Галки. Не знайдено нічого підозрілого, нічого такого, що могло б з’ясувати, які речі зникли з сейфа Рема, що пролило б світло на роль янтарних мундштуків з написом “Йоганн Ліпперт і К°”. Не було навіть доказів того, що Ян Галка займався контрабандою срібла. Срібного злому було стільки, як і вказував Мирослав Згожельський: отож встановити, що срібний “бублик”, якого пан Гомолякс усе ще возить у запасному колесі свого автомобіля, виплавлено саме з того срібла, яке пересилав Згожельський, не пощастило. Може, Галка дістав тривожний сигнал від спільника і встиг знищити сліди, які компрометували його? Теж ні! Телефон і листування Галки постійно контролювалися. Ретельно реєструвались і всі особисті та телефонні зв’язки Гомолякса і Згожельського, а це ж тільки вони могли повідомити Галку про “провал” у ювелірному магазині. Крім того, виявилося, що Галки в цей час не було в Кракові — за три дні до обшуку він виїхав у справах торгівлі до Гданська. То були факти, точно встановлені і перевірені. І все-таки Галка не міг бути невинним. Його попередили про майбутній обшук. Але хто і як? 
     Не менш неприємним було й друге повідомлення-Встановили, що Август Рем справді одержав через митницю одну посилку, яку вислав Йоганн Ліпперт з Відня, і в ній було, згідно з описом, сто годинників марки “Лонжін”. За цю посилку не взяли мита на підставі поданого Ремом листа з Бюро імпорту точних приладів. Звернулися по телефону до Ковальського; той встановив, що в день, коли одержували посилку, Август Рем у складі службової делегації був у Кракові. А посилку одержано в митниці у Зомбковіцах! Правда, це був тільки один випадок, і стосувався він лише ста годинників, але хто міг певно сказати, що митні власті вже переглянули всі документи і що серед них більш немає квитанцій, підписаних Ремом? Та й однієї цієї посилки було досить, щоб похитнути основну тезу капітана, що сам Рем не був злочинцем. 
     Обшук, проведений на квартирі, де останнім часом жив Чорна Ручка з дружиною, теж не дав нічого. “Ніяких предметів, що могли б мати відношення до злочину, не знайдено”, — відзначав протокол проведеного обшуку. 
     Єдину позитивну звістку надіслала експертиза. Експерти вважали, що анонімку, яку в свій час одержав Завірюха, було написано на друкарській машинці з магазину Мирослава Згожельського. То був важливий доказ проти Згожельського, але цей факт не давав нічого нового для всієї справи. Якраз навпаки, в світлі нових фактів можна було припускати, що за допомогою анонімки колишні спільники просто намагалися звалити вину на мертвого товариша і таким чином відвернути увагу міліції від себе. Тому й повідомлення експертизи не розвіяло тяжкого враження від інших похмурих звісток. 
     Коли перед обідом повернувся сержант Недєльський і розповів капітанові, що він довідався в кублі Князя Ночі, Завірюха мало не плакав. Верхарівська версія родинних зв’язків Теофіла з Ремами, яка так чудово підходила до подій, теж підвела. Виявляється, Теофіл — син Яна і Вероніки Галок! У правдивості слів Паллі сумніватися не доводилося. Звичайно, могло бути, що сюди заплутався інший Теофіл чи, як припускав Недєльський, Теодор, але капітан схильний був думати, що Теось, про якого згадував Палля, і є той самий Теофіл. Як же в такому разі пояснити сповнені почуття листи цього Теофіла до Вільгельміни Рем? Що означають слушно підкреслені професором слова про вторгнення Теофіла в сім’ю Ремів, про страждання, яких це може завдати? Що могло зв’язувати Ремів з сином їхньої служниці, яку, до того ж, вони знали лише кілька років? 
     — Та це ж усе неважко встановити, — втішав його Недєльський, чудово розуміючи, які катастрофічні звістки приніс своєму начальникові.— Для цього досить буде ґрунтовно допитати Вероніку Галку… 
     Капітан сердито махнув рукою і, не відповідаючи, подав Недєльському зім’ятий, брудний папірець. То була повістка, яку Завірюха надіслав Вероніці Галці, викликаючи її на допит. Працівник міліції з Мінська Мазовецького, який ходив вручати повістку, написав: “Названа вище Вероніка Галка за вказаною адресою не проживає. Як заявила її сім’я, названа вище Галка тиждень тому пішла з дому і досі не повернулась. Розшуки, проведені місцевою міліцією, оголошення по радіо ніяких результатів поки що не дали. Як повідомляють родичі, останнім часом вищезгадана Вероніка Галка була дуже знервована, і є підозра, що вона покінчила самогубством. Командир взводу Ціхоцький”. 
     — Ну й що ти на це скажеш? — обізвався Завірюха. 
     — А ви, товаришу капітан, вірите в це самогубство? — запитав у відповідь сержант Недєльський. 
     — При чому тут моя віра? — грубо відповів капітан. — Факт лишається фактом: Вероніка Галка зникла, і це страшно заплутує справу. 
     — Треба поставити на ноги весь оперативний відділ і знайти її, — не ображаючись на грубість, порадив сержант. 
     — Не хвилюйся, про це я вже подбав. Але розшуки знову затягнуть, ускладнять і без того складне слідство. 
     — На мою думку, Вероніка Галка була надто релігійною, щоб покінчити життя самогубством, — повернувся до першої версії Недєльський. 
     — Е, друже, самогубством кінчають не тільки атеїсти. Я б скоріше сказав, що Вероніка Галка була надто обмежена для того, щоб піти на самогубство! Але не в цьому справа. Якщо Вероніка справді загинула (її могла спіткати доля Чорної Ручки), то нам буде надзвичайно важко з’ясувати що-небудь про Теофіла. 
     — Але ж у нас в резерві є завжди Ян Галка, — несміливо заперечив Недєльський. — А він знає про власного сина, мабуть, не менше, ніж його дружина. 
     — Знати він, може, й знає, але ми не можемо чіпати його, доки не розплутаємо всієї афери і не довідаємося всього про організацію банди, про роль, яку відігравав у ній Август Рем. А ключ до цього, я відчуваю, може дати Теофіл. От і маєш зачароване коло! Голова паморочиться! І треба було вибирати собі таку скажену професію… 
     Ого, коли капітан починав отак говорити про свою професію, то це означало, що в нього дуже погані настрій і самопочуття. 
     — Ти розумієш, — вів далі сардонічним тоном Завірюха, — у детективних романах герої взагалі не знають таких казусів. Там би “геніальний детектив” у моєму становищі запалив люльку, випив чашку кави і, сівши у м’яке крісло, почав “думати”. І придумав би таке, що негайно з’ясувало б усе, або ж у двері несподівано хтось постукав і до кабінету, “обставленого із смаком”, хтось увійшов. 
     Раптом капітан замовк; у двері, ніби на заклик, і справді постукали. 
     — Чари, чи що? — сердито буркнув капітан і гукнув: — Заходьте! 
     Прочинивши двері, в кабінет заглянула секретарка: 
     — Пане капітан, до вас інспектор Решкевич… Хай заходить? 
     Капітан глянув на Недєльського і сумно похитав головою, мовляв, тільки його ще й не вистачало! Потім накинувся на секретарку: 
     — Ну, чого ви ждете? Не можу ж я сказати інспекторові Головного управління, щоб ішов під три чорти!.. На жаль, не можу, — додав, стежачи, як Недєльський складає свої папери, збираючись вийти. Але тут же сержант подумав, що йому доведеться повернутися, щоб розповісти капітанові, що робив учора після обіду, коли так таємниче зник з міліції. 
    *** Оперативне завдання здавалося майже нездійсненним: “Встановити за навчальною програмою, в якому класі розв’язують таку арифметичну задачу (далі йде умова задачі); встановити, в яких варшавських школах 8 вересня розв’язували саме цю задачу; встановити за допомогою вчителів, які учні писали текст, доданий у фотокопіях; встановити адреси і прізвища батьків цих учнів…” 
     Поручик Комісяк аж затремтів, одержавши цю епістулу, де слово “встановите” повторювалось багато разів і щоразу стосувалося завдання, схожого на розшуки голки в стозі сіна. Поручик хотів було навіть подзвонити Завірюсі,— мовляв, він, Комісяк, уже точно “встановив”, що в начальника кримінального відділу з головою не все гаразд, але, ще раз окинувши поглядом документ, вгамувався — вгорі синім олівцем було написано: “Справа особливо важлива. Діяти всіма доступними засобами. Комендант міста”. 
     Зціпивши зуби від безсилої люті, Комісяк заглянув у міліцейський довідник і дізнався, що в столиці є 223 початкові школи, 54 середні і 168 фахових. 
     — 445 шкіл! — грюкнув кулаком по столу. — Ні, я таки збожеволію з цим Завірюхою! 
     Хорунжий Барський, який тільки вчора ввечері повернувся з Лодзі і ще навіть не встиг доповісти каштанові про наслідки своїх розшуків, намагався заспокоїти шефа, хоч знав, щ0 весь тягар “встановлення” ляже саме на нього і рівних йому за становищем працівників відділу. 
     — Передусім треба визначити, з якого підручника взято задачу. Якщо з ліцейського, то шкіл одразу стане не 445, а тільки 54… 
     — А якщо з підручника для початкової школи? — похмуро запитав Комісяк. 
     — То все одно замість 445 шкіл у нас буде тільки 223, — смиренно знизав плечима Барський. 
     — Тільки 223! — Сарказм, вкладений у слово “тільки”, здавалося, мав би тут же спопелити рудого хорунжого. — Ну то й займайтеся цими тільки 223 школами, я про них не хочу нічого чути… 
     Барський узявся до роботи. Найлегше було встановити, з якого підручника задача. Хорунжий пішов У школу де кілька років тому вчився сам, і там за допомогою доброзичливих вчителів знайшов потрібне завдання Це була задача № 18 з підручника алгебри для VIII класу. На щастя, ліцейський курс, — отже, тільки 54 школи! 
     Довідавшись про це, Комісяк зрадів. 
     — Я ж казав, що 54 — не 445, — пробурмотів поручик ніби не він, а Барський висловлював стільки незадоволення. Наступного дня треба було перевірити усі восьмі класи і відшукати той, у якому задачу № 18 розв’язували 8 вересня. 
     Двадцять оперативних працівників на одне завдання— це майже мобілізація! Проте було б помилкою думати, що Комісяк так енергійно взявся за діло тільки з симпатії до Завірюхи. Таємниця його енергії була зв’язана з голубим написом коменданта міста. Поручик Комісяк поважав владу, тому не випадково капітан Завірюха, передаючи листа сусідові у другому кінці коридора, подбав про автограф коменданта. 
      4 
     Великий кабінет. Здоровенний темно-вишневий письмовий і ще два приставлені до нього у формі букви Т, вкриті зеленим сукном столи здаються тут просто мініатюрними. Завірюха, якого ввела сюди секретарка, сидів, чекаючи господаря кабінету. Прізвище цієї людини він знав з історії боротьби Польської армії проти фашистських загарбників, а тепер нерідко бачив на наказах Міністерства внутрішніх справ. Знав капітан і те, що це полковник, якому підпорядкована робота його, Завірюхи. 
     Щоб скоротити час, капітан оглядав кабінет. На шафі, повній книжок і журналів, стояв бронзовий бюст Дзержинського. Цей бюст, орел над письмовим столом і великий бухарський килим — ото й усе, що прикрашало кабінет. На стіні висіла карта, закрита шторкою. 
     — Капітан Завірюха? 
     Роман аж здригнувся від несподіванки — він не чув, як відчинилися оббиті шкірою двері і в кімнату ввійшов високий чоловік з густою вже сивуватою чуприною, одягнутий у сірий цивільний костюм. 
     — Так, я Завірюха, — непевно відповів капітан, не знаючи, чи цей чоловік і є та сама людина, на яку чекав. Незнайомий підійшов до нього, просто, зовсім неофіціально подав руку і відрекомендувався. Почувши прізвище, капітан виструнчився, щоб як слід доповісти, але полковник “по-цивільному” взяв його під руку і жестом запросив сісти. Капітанові не лишалося нічого іншого, як виконати волю господаря. 
     Протягом кількох хвилин вони сиділи мовчки. Завірюха бачив перед собою обличчя свого начальника, спокійні голубі очі, які уважно дивилися на нього з-під густих брів. Звичайне, навіть некрасиве, спотворене великим шрамом поперек носа обличчя викликало симпатію і довір’я. Завірюху почала вже бентежити тривала мовчанка, коли полковник промовив: 
     — То що ви хотіли мені сказати? Прошу, я слухаю. 
     Капітан розповів про справу “Веста”, про те, як у нього виникла підозра щодо результатів першого слідства, як, розплутуючи таємницю смерті Ремів, він натрапив на велику контрабандну аферу, як утруднює справу Головне управління міліції, а точніше, інспектор Решкевич, що велів передати цю справу господарському відділу… Завірюха намагався якнайдокладніше пояснити всю суть справи, говорив, не приховуючи й того, що йому було незрозуміло. Та чим довше капітан розповідав, тим більше його охоплював неспокій: полковник, відкинувшись у своєму кріслі, сидів заплющивши очі. 
     “Заснув?” — подумав Завірюха і збентежено замовк. Але тої ж миті повіки полковника здригнулися, голубі очі глянули здивовано. 
     — Оце й усе? 
     — Ні, але… — капітан запнувся, не знаючи, що сказати. 
     По обличчю полковника пробігла ледве помітна тінь усмішки: 
     — Розповідайте, розповідайте, я не сплю. — І, ніби стомившись від того, що сказав таке довге речення, знову заплющив очі, немовби одразу заснув. 
     Завірюха почав розповідати про позавчорашню суперечку з Решкевичем, який знайшов у концепції капітана багато прогалин і рішуче наказав передати справу господарському відділу 
     — Саме через це я й написав рапорт, сподіваючись, що ви приймете мене, товаришу полковник, — закінчив капітан, відчуваючи полегшення від того, що скинув з плечей тягар, який уже два дні гнітив його. Полковник розплющив очі, і Завірюсі здалося, що в них засвітився новий вогник — вогник симпатії. 
     — А чого ви чекаєте від мене? 
     — Рішення про те, щоб справу “Веста” до кінця довів наш відділ. 
     — Тобто ви? 
     — Так. Я добре знаю цю справу, я її розплутав… 
     — Гм… — буркнув полковник і, трошки помовчавши, запитав: — Хіба для цього недостатньо було б рішення Міського управління? 
     — За нормальних умов — достатньо, але в даному разі сам комендант міста порадив мені звернутися до вас, бо… — капітан замовк, ніби зненацька спіткнувся об думку, якої не міг чи не хотів висловити. 
     — Бо що? — запитав полковник, не зводячи очей з капітана. 
     — Товаришу полковник, — Завірюха неспокійно засовався на стільці, — це надто неприємні припущення, щоб про них розповідати! 
     — У нашій професії, як правило, завжди доводиться стикатися з неприємними справами і припущеннями. Говоріть, капітане! 
     Це був уже майже наказ. Завірюха важко зітхнув і знехотя повільно сказав: 
     — Є деякі підстави вважати, що інспектор Решкевич хоче сам пожати лаври з цієї справи і тому намагається перевести її у відання Головного управління… 
     Полковник пильно глянув на капітана. 
     — Навіщо це йому? 
     — Справа стосується не тільки вбивства, але й підступних зловживань, — відповів червоніючи Завірюха. — Тепер розумієте, товаришу полковник? 
     — Ні. 
     За існуючими правилами, офіцер, який, викриває банду злочинців і повертає державі велику суму грошей, одержує премію, розмір якої залежить від розміру поверненої суми. Я хочу щоб ви, товаришу полковник, правильно мене зрозуміли — я не тому борюся за справу “Веста”, що сам хочу одержати цю премію. Можу негайно, зараз же, від неї відмовитись. Але вважаю, що така поведінка і такі мотиви негідні офіцера. 
     Знову той самий пильний погляд. 
     — Я вірю вам! — каже полковник. 
     Тільки три слова, але Завірюха не сумнівається, що полковник справді йому вірить. І капітанові стає легше. 
     — Які у вас докази? — після паузи питає полковник. — Адже це дуже серйозне обвинувачення. 
     — Я, звичайно, не “розслідував” дій Решкевича, — починає виправдовуватись капітан, — тому незаперечних доказів у мене нема. Можу говорити лише про те, що привернуло мою увагу під час кількох зустрічей з Решкевичем. Але, товаришу полковник, мені справді дуже неприємно… 
     — Облиште, капітане! Кажіть, що ви помітили? 
     — Насамперед незрозуміле для мене зацікавлення справою “Веста”, особливо з того часу, коли ця справа набула явно економічного характеру. Не часто буває, щоб інспектор Головного управління так глибоко цікавився якоюсь однією справою, тоді як під його наглядом таких справ десятки… По-друге, я помітив, що Решкевич живе на широку ногу, значно ширше, ніж можна було б чекати, знаючи рівень зарплати офіцерів міліції. Він сам казав мені, що одержав велику пачку американських сигарет від якогось туриста, якому розшукав украдений фотоапарат. Чи тільки пачку сигарет? Чи тільки від туриста? Та й з якого це часу офіцери Головного управління почали викривати дрібні крадіжки? Припускаю, що і в тому випадку апарат знайшов якийсь районний офіцер, а Решкевич тільки пожав лаври… — Завірюха спинився і зиркнув на обличчя полковника, але нічого, крім уваги, не прочитав на ньому. — Нарешті останнє. Коли я передавав Решкевичу документи “Веста”, серед них не було нелегальних договорів Рема з віденською псевдофірмою, а також довідки про те, скільки контрабандних годинників виявлено в комісійних магазинах країни. А кілька днів тому, повертаючи папку “Вести”, Решкевич між іншим почав говорити і про ці документи. Коли я запитав, звідки йому про них відомо, Решкевич відповів, що й він “дещо робить у цьому напрямі”. Для мене це було найкращим доказом того, що Решкевич хоче сам пожати лаври. 
     Полковник ворухнувся в кріслі і зітхнув: 
     — Ех психологія, психологія! Палиця з двома кінцями. 
     Капітан не зрозумів, який зв’язок має це речення з тим, про що він розповідав, але полковник не дав часу на роздуми. Коротко повідомив про своє рішення: 
     — Справу “Веста”, звичайно, треба довести до кінця. Решкевичу її не дамо. Але й у Міському управлінні вона лишатися не може. 
     — Як це, товаришу полковник? — забуваючи про дисципліну, перебив його Завірюха. 
     — Не може, — спокійно повторив полковник, — бо коли залишиться в Міському управлінні, то Решкевич при бажанні заважатиме вам так само, як і досі. А порушити проти нього дисциплінарну справу немає підстав — ваші непрямі докази для цього надто слабкі. 
     — То що ж буде з “Вестою”? — зажурено спитав капітан. 
     — Перейде до нас, у відання міністерства. Отже, вийде з-під впливу інспектора Решкевича. 
     Капітан похилив голову. Добився! Втратив справу, в яку вклав стільки душі й праці. Хтось інший до кінця розплутає таємницю Августа Рема. Хтось інший перший гляне в обличчя невідомого Теофіла. Хтось інший остаточно викриє пана Згожельського, Гомолякса, Галку та інших посібників. Адже його справді цікавила не винагорода, а перемога в цьому небезпечному поєдинку, який розпочався місяць тому і так захопив його. 
     Полковник, видно, помітив розчарування капітана, бо на холодному і замкнутому обличчі з’явилася легка усмішка. 
     — Звичайно, ми візьмемо “Весту” не саму, а разом з вами, — додав він, з задоволенням спостерігаючи, як змінюється вираз обличчя капітана Завірюхи. — Перейдете на необмежений час у розпорядження міністерства. І ви, і всі ті, хто вам допомагає в цій справі… Оце, мабуть, і все, капітане. Ви задоволені? 
     Коли двері зачинилися за капітаном, полковник посидів хвилинку, потім узяв трубку одного з кількох телефонних апаратів, що стояли на столику. 
     — Майора Риделя. Так, це я. Слухайте, майоре, йдіть до мене! Є тут одне діло, яким треба буде негайно зайнятися. І візьміть з собою особисту справу інспектора Решкевича з Головного управління. 
      5 
     — Тепер Решкевич нам не страшний, — мовив Юрек В’юн, коли довідався з розмови капітана і Недєльського про те, що всі троє переходять у розпорядження Міністерства внутрішніх справ. 
     — Та, мабуть, ні, — усміхаючись погодився Завірюха. 
     Вони поверталися з міністерства, де докладно ознайомили майора Риделя із справою “Веста”. Це було два дні після розмови Завірюхи з полковником. 
     Секретарка подала капітанові великий конверт, на якому Недєльський помітив штамп Бюро імпорту точних приладів. Завірюха прочитав супровідний лист і кинув конверт на стіл. 
     — До біса! Знову щось суперечить нашій версії. Ковальський прислав накладні, де Август Рем розписався, що одержав дві посилки, звільнені від мита, по сто годинників кожна. Навчений минулим досвідом, Ковальський перевірив у відділі кадрів; виявилося, що Рем виїжджав кожного разу з Варшави на один—два дні у службових справах до тих міст, де одержували годинники. 
     — Отже, в нас уже є три такі накладні, — журився Недєльський. — Про одну можна було думати, що вона фальшива, але три? 
     — І все-таки Август Рем не винуватий! — вигукнув Завірюха. — Він не може бути винний… А інакше все моє уявлення про цю справу лопне, як мильний пузир. Треба хоч з-під землі дістати того Теофіла. Інакше не заспокоюсь! 
     — А власниця будинку мод у Лодзі? Вона ж щось знала про Теофіла. Може б, її ще раз викликати на допит? — втрутився Недєльський. 
     Цим можна було обманювати себе, поки не було відомостей Барського. Адже Барський встановив у Лодзі, що Жанна Шміт здавала годинники в магазини на різні документи. Отже, вона й є організаторкою збуту годинників. Два роки тому Шміт купила віллу за триста тисяч, а в цьому році — автомобіль за сто тисяч. Не сумнівайся, на своєму будинку мод вона цих грошей не заробила. Та й будинок виявився звичайнісіньким магазином дамських капелюшків, причому далеко не найвищої категорії. Ні, друже, ця жінка має всі шанси опинитися на лаві підсудних, тому вона и мовчить. 
     — І цього не помічала ні прокуратура, ні торговельна інспекція! — обурився Недєльський: він ще не знав, які новини привіз Барський з Лодзі. 
     — Ох, друже!.. — похитав головою Завірюха. — Видно, що ти дуже молодий. У нас іще мало таких мурів, через які не пройшов би осел, навантажений золотом. Тому, до речі, і ми маємо стільки роботи. А от Вероніка Галка, — вернувся Завірюха до попередньої розмови, — не схожа на злочинця, і, певно, могла б щось сказати про Теофіла. Але ж її немає! 
     Юрек В’юн хоч і мало розумів, про що йдеться, але вдавав людину “в курсі діла”, схвалював або заперечував, то ворушачи бровами, а то витріщуючи очі. Причому, коли щось казав сержант Недєльський, весь вигляд Юрека виражав сумнів, а коли говорив “пан начальник”, шофер підтакував, схвально бурмотів. Те бурмотіння привернуло нарешті увагу Завірюхи. 
     — Бачиш, Юрек, якби ти був бравим хлопцем, то кинувся і миттю відшукав би мені того Теофіла! — жартівливо сказав капітан. 
     — Слухаю, пане начальник! — схопився хлопець. — Це для мене дрібниця, тільки дайте мені його фотографію. 
     Завірюха і Недєльський зареготали. 
     — Коли б у мене була фотографія, то я й сам знав, як його шукати, — відповів капітан. 
     — Не може бути, — заперечив Юрек, — щоб сьогоднішній піжон не фотографувався. Десь є його знімки… 
     — Та є, напевно, є, але їх прибрали люди, зацікавлені в тому, щоб ми не натрапили на слід Теофіла, — пояснив на цей раз сержант Недєльський. 
     — Розумію, — підморгнув йому Юрек В’юн, — зробили з фотографіями так, як з тим пейзажем у кабінеті покійника. 
     Юрек страшенно здивувався, помітивши, як Завірюха і Недєльський перезирнулись, потім капітан підбіг до сейфа і почав щось шукати. Ось Завірюха обернувся, і Юрек побачив у нього в руках прямокутник блискучого від фарб полотна. 
     — Ми досі були певні, що це портрет молодого Августа Рема, — сказав капітан. — А на якій підставі? Перед нами нова гіпотеза, якої не можна відкинути, не перевіривши. 
     — Ця гіпотеза чудово збігається з думкою Верхара, що Теофіл є дитиною Ремів, — додав Недєльський, — син і батько дуже схожі. 
     На півслові його перервав настійливий дзвінок міського телефону. 
     — Візьми, будь ласка, трубку, — звернувся капітан до сержанта, — і хто б там не був, скажи, що мене немає! 
     Недєльський слухняно зняв трубку, приклав її до вуха, потім, злякано глянувши на капітана, гукнув у трубку: “Хвилинку, я подивлюся, чи він є” і, затуливши рукою мікрофон, прошепотів: 
     — Товаришу капітан, це той самий жіночий голос, який уже остерігав вас. 
     — Стривай! — Завірюха заметушився, очі в нього заблищали, наче в мисливця, якому до рук іде велика дичина. — Роби що хочеш, але затримай її кілька хвилин! 
     І поки Недєльський спроквола допитувався, чи справді питання таке, що треба неодмінно до капітана, а потім обіцяв знайти його на території управління, капітан з іншого телефону зв’язався з центральною телефонною станцією і довідався, звідки йому дзвонять. 
     — Таксофон на розі Свєнтокжизької і Маршалківської, — сказав він Юрекові. — Мчи туди машиною і затримай жінку, яку застанеш у будці… 
     — Слухаю! — швидко відповів Юрек В’юн і, як стояв, без шапки вискочив на вулицю. 
     Від управління до Свєнтокжизької було метрів вісімсот, щонайбільше кілометр, отже якщо Недєльському пощастить затримати незнайому ще хоча б дві хвилини, Юрек встигне! Капітан кусав губи, рвав на кусочки папірець, не відривав погляду від секундної стрілки. 
     А що, як на перехресті Юрек затримається на десять—п’ятнадцять дорогоцінних секунд? 
     — Товаришу капітан, — прошепотів Недєльський, — вона хвилюється і весь час кричить “алло!” 
     Капітан розпачливо глянув на секундомір: 
     — Скажи, що я зараз підійду… 
     Недєльський відсунув руку, якою затуляв мікрофон, пошарудів ногами, імітуючи кроки, потім не поспішаючи, багатослівно повідомив незнайому, що капітан Завірюха уже йде. Завірюха почекав п’ятнадцять секунд, які летіли з блискавичною швидкістю, і взяв трубку. 
     — Капітан Завірюха слухає… 
     — Я вже з вами розмовляла, пане капітан, — почув він той самий приглушений і невиразний голос. — Ще раз остерігаю вас, бережіться. Вони хочуть убити вас. Не виходьте ввечері самі, не… — Раптом жінка замовкла. У трубці почувся скрип, немовби відчиняли погано змазані двері. Потім тріск, шум, якісь змішані звуки. Капітан буквально вростає в трубку. Не менше хвилюється Недєльський. Він впивається очима в обличчя капітана, намагаючись відгадати, що діється на другому кінці телефонного провода. І раптом Завірюха чує в трубці дзвінкий голос В’юна. 
     — Пане начальник, це я. Все в порядку! Зараз приїдемо в міліцію. Ну, шановна пані, не виривайтеся. 
     — Чорт, а не хлопець! — промовив Завірюха і важко сів у крісло, витираючи хусточкою піт. 
     Чекати довелося не довго. Через п’ять хвилин у дверях з’являється Юрек В’юн, а з ним налякана жінка, яку він елегантно, але міцно тримає під руку. 
     Капітан Завірюха підходить, бере її за лікоть і веде. до крісла, яке стоїть перед письмовим столом. 
     — Ви вже колись тут були, правда? Але я не сподівався, що ми отак зустрінемося вдруге. 
     Але чому ця жінка не слухає, що їй кажуть, не дивиться на присутніх? Її увагу привертає шматок полотна на письмовому столі капітана. Завірюха бере в руку прямокутник, вирізаний з портрета, і подає його жінці: 
     — Бідний Теофіл, — каже він — бідний хлопець! Скільки вистраждав… 
     Але слова зайві, бо набагато красномовнішими за всякі свідчення є рясні сльози і раптовий плач, від якого здригаються плечі Вероніки Галки. 
    *** Дві доби працівники поручика Комісяка розшукували восьмий клас, у якому 8 вересня на уроці алгебри розв’язували задачу № 18. Завдання було марудне — гут не можна було покладатися ні на пам’ять учителів, ні на записи в класних журналах: адже неуважний педагог міг просто не записати, що саме він робив на уроці. І в той час, коли Завірюха переживав конфлікти з інспектором Решкевичем, а потім чекав результатів своєї розмови в міністерстві, оперативні працівники невтомно переглядали тисячі зошитів у п’ятдесяти чотирьох варшавських школах. Барський, який очолював цю роботу, переглядав зошити в ліцеї на вулиці Коперніка. Але не йому випало виявити автора тексту математичної задачі, який попав до рук міліції. Близько п’ятої години вечора, коли педагог, який допомагав Барському, був уже майже непритомний від утоми, з іншого ліцею — на Вавельській вулиці — повідомили по телефону, що старший сержант Кобялек знайшов учня, якого шукали. 
     — Слухай, а ти часом не помилився? — впевнювався хорунжий, дивлячись на купу вже переглянутих зошитів і на ті, які ще лишилося перевірити. 
     — Абсолютно точно! — голос Кобялека звучав тріумфально. — Учитель впізнав почерк, і я сам порівняв. Справді, виходить, що писала одна й та сама рука. Звичайно, пошлемо на експертизу, але то вже тільки формальність. 
     — Малгожата Тирк? — розчаровано спитав Завірюха, коли Барський назвав йому прізвища учениці. Що за Тирк? Адже ніякий Тирк до цього часу в справі “Веста” не виступав! 
     Сповнений сумнівів і злих передчуттів, він все-таки велів Барському взнати, що за люди — батьки цієї учениці і де вони живуть. Це було значно легше, ніж знайти саму ученицю, тому Барський виконав це завдання в той же день. Він написав коротку доповідну записку про результати розшуку, одвіз її в управління, поклав капітанові на письмовий стіл і вже за північ, стомлений, голодний поїхав відпочивати. 
       РОЗДІЛ VIII 
     1 
     — Отже, ви, товаришу майор, вважаєте, що все-таки треба арештувати? 
     Недєльський дивився на капітана, який стояв біля селектора, розмовляючи з майором Риделем. У Завірюхи було серйозне і зажурене обличчя. Коли голос майора стих, капітан не дуже впевнено сказав у трубку, що виконає наказ начальника. А закінчивши розмову, звернувся до сержанта: 
     — Згожельського арештуєш ти. Ридель вважає, що далі не можна чекати жодної години. 
     — Я? — вигукнув захоплений зненацька Недельський. 
     — Ти, ти, — підтвердив Завірюха. — Повинен же чоловік коли-небудь почати працювати самостійно. Зараз вісім хвилин на десяту. О пів на десяту зайдеш в Бюро до Згожельського і пред’явиш йому ордер на обшук квартири. Разом з Барським завезете Згожельського додому і в його присутності проведете ретельний обшук. Потім візьмете господаря і те, що знайдете в квартирі, і приїдете в управління. От і все! Ясно? 
     Капітан не сказав Недельському, що, прикріпляючи йому на допомогу старшого за званням і досвідченішого працівника, він хотів уникнути всяких несподіванок, які могли б виникнути через недостатній досвід сержанта. “Хай хлопцеві здається, що він глибоко плаває,— усміхаючись, подумав Завірюха, окидаючи поглядом струнку фігуру сержанта, — бо інакше нічого не навчиться”. 
     Щоправда, кілька днів тому Недельський уже довів, що він вміє думати і йому не бракує сміливості для проведення самостійних операцій. В той день, коли Завірюха вперше розсердився на сержанта, який самовільно покинув управління, честолюбний хлопець на власний розсуд вирішив перевірити дані Комісяка про те, що автомашина Мирослава Згожельського не має ніякого відношення до подій на Отвоцькому шосе. За допомогою Юрека В’юна сержант знайшов майстерню по обслуговуванню автомобілів, у якій пан Згожельський завжди мив і змазував свій автомобіль. Правда, тут його спіткало розчарування, бо, всупереч сподіванням, у майстерні останнім часом не міняли покришок, але разом з тим сержант довідався, що машину Згожельського недавно заправили рідкісним у Польщі закордонним мастилом. Ця обставина звертала на себе увагу, бо хімічний аналіз мастила, пляма якого лишилася на асфальті Отвоцького шосе, свідчив, що воно було закордонне. І хоча двірник будинку, де жив Мирослав Згожельський, божився всіма святими, що автомобіль увесь день стояв на подвір’ї, Завірюха підтримав сержанта: двірник міг це сказати, дбаючи про своє добре ім’я пильного сторожа, або ж просто не пам’ятка уже по старості, що машина на кілька годин виїздила з двору. 
     Завірюха глянув на годинник — була десята година тридцять хвилин. 
     — Ну, вже повинні бути у Згожельського, — подумав він і відчув, як починає хвилюватися, уявляючи, що там зараз діється. За годину—дві заворушиться вся банда. Перший арешт у справі “Веста”! І знову його огорнули сумніви: чи не поспішив майор Ридель з наказом про арешт? Завірюха попереджав його, що це може завчасно сполохати злочинців. Але майор сказав: “Якщо не зробимо цього тепер, то, може, не пощастить зробити вже ніколи”. Що означали його слова? Невже Ридель вважає, що Згожельський — керівник банди і це єдина можливість здобути докази проти нього? Капітан закурив (котрий уже раз підряд?) і, підійшовши до письмового стола, взяв рапорт Барського. Ще раз перечитав рядки, заповнені чітким, трохи учнівським почерком хорунжого: 
     “Математична задача, яку ми шукали, відноситься до курсу VIII класу середньої школи. Встановлено, що текст писала учениця VIII класу ліцею на Вавельській вулиці Малгожата Тирк, 14 років, дочка Анастасії і Франтішека Тирк (батько — загинув), яка мешкає по вулиці Вєжбовій № … Мати Малгожати — служниця в будинку інженера Генрика Згожельського, заступника директора Бюро імпорту точних приладів…” 
     От і Генрик Згожельський виступив на арену. Видно, він гідний свого братика-ювеліра. Досі проти цієї людини не було ніяких, навіть непрямих доказів. Чи пощастить дістати їх тепер? Якби то можна було побачити, що там діється! А може все-таки Ридель мав рацію, наказуючи поспішати? 
     До кабінету тихенько прослизнула секретарка. 
     — Що сталося? — спитав Завірюха. 
     — Прийшла та жінка, яка вже раз тут була. Вдова того… ну, Чорної Ручки… — скривившись, вимовила вона кличку бандита. 
     — Сама прийшла? — стрепенувся Завірюха. — Ну, звичайно, впустіть її. 
     По хвилі на порозі кабінету стала жінка в чорному. “Ого, вже задрапірувалася… Вдова в траурі, — подумав не без єхидства Завірюха. — Незалежно від суспільного прошарку, жінки завжди лишаються трохи акторками…” 
     — Скажу все, пане комісар, — почала без вступу вдова Чорної Ручки, — бо тоді я справді не все сказала. Ви Де одразу зрозуміли, правда? — Жінка хвилювалася. Очі в неї були сухі і гнівні. 
     — Ви все-таки вирішили допомогти нам схопити і покарати вбивців чоловіка? — серйозно запитав капітан і натиснув вмонтовану в настільну лампу кнопку, яка вмикала магнітофон. 
     Жінка зневажливо махнула рукою: 
     — Е, що там чоловік! Я хочу покарати тих, хто викинув мене за двері і вкрав мої гроші, зароблені потом і кров’ю. Цього я їм не подарую. Стільки грошей забрати, пане комісар! Ах, негідники! 
     І жінка, яка не плакала над чоловіком, заридала тепер, згадавши про втрачені гроші. Капітан заспокійливо поклав руку їй на плече: 
     — Не хвилюйтеся! Розповідайте все по порядку. 
     — Я сказала тоді, що не знаю, про яку роботу говорив мені чоловік, обіцяючи незабаром купу грошей? 
     — Так, ви справді це казали, — підтвердив Завірюха, намагаючись якнайменше перебивати відвідувачку. 
     — Я збрехала, пане комісар. Я знала. То мав бути дорогоцінний камінь. “Як тільки засватаю один дорогоцінний камінь, — казав Чорна Ручка, — тоді вже ти не знатимеш, що таке злидні”. 
     Завірюха уважно слухав. Дорогоцінний камінь! Саме благородних каменів йому не вистачало для повної картини розрахунку з міфічним Йоганном Ліппертом за доставлені контрабандою годинники. 
     Жінка важко зітхнула, напевно згадавши щастя, яке пройшло так близько, і розповідала далі: 
     — Коли я тоді вийшла з магазину ґудзиків, то чоловік дав мені невеличкий папірець і сказав: “Сховай надійно цю записку. Якщо зі мною, не дай боже, щось трапиться, то ти дістанеш там гроші”. Я сховала, пане комісар, видно, добре сховала, коли вже й ваші сищики нічого не знайшли. Мабуть, мій старий уже тоді чогось боявся, бо раніше таких фокусів з записочками він ніколи не викидав. Сам пильнував свої справи. 
     “Нічого дивного, — подумав Завірюха, — знав, чим пахне зрада банди”. 
     — Ну, сьогодні вранці я поїхала туди… — Голос у жінки знову затремтів од сліз. — Самі знаєте, у мене грішми й не пахне. Чоловік оддав богові душу, отже, думаю, треба зробити, як він казав. Ваших я вже не боялася — після невдалого обшуку вони, мабуть, одчепилися від мене. 
     Завірюха в душі вилаяв себе, що справді надто швидко припинив спостереження за вдовою Чорної Ручки. 
     — До якого скупника краденого привела вас адреса? — запитав капітан. 
     — До Товстого Казека в Отвоцьку, — схлипуючи, відповіла вдова. 
     — В Отвоцьку? — схопився Завірюха, але одразу ж сів, силою стримуючи себе, і кивнув жінці, щоб розповідала далі. 
     — Я приїхала, знайшла цього Товстого Казека, а він тільки руками розводить: справді, каже, Чорна Ручка дав йому дорогоцінний камінь, та коли він повернувся додому, на нього вже чекала міліція разом з Чорною Ручкою; камінь забрали, а йому ще й око підбили. Нічого не скажу — око в нього ще й сьогодні синє, мов баклажан. Але ж він бреше, пане комісар, правда? Міліція ж не відбирала у нього дорогоцінного каменя? 
     Завірюха відчув, як од вихору думок у нього паморочиться в голові. Що все це означає? Яка міліція піймала Чорну Ручку і відібрала дорогоцінності? Колі навіть припустити, що це з власної ініціативи діяв господарський відділ, то як могли в той же день убити Чорну Ручку? А може, Товстий Казек і справді бреше, може, почувши про смерть Чорної Ручки, він привласнив собі дорогоцінний камінь, на ходу вигадавши казочку про міліцію? 
     — Ваш чоловік поїхав машиною з Нового Світу близько одинадцятої? — спитав Завірюха. 
     — Було, певно, хвилин п’ятнадцять на дванадцяту, — подумавши, відповіла жінка. 
     — Коли саме Товстий Казек одержав камінь? 
     — Чоловік казав, що вони домовилися зустрітись на Новому Світі об одинадцятій. Я думаю, пане комісар, це було саме тоді, коли я купувала резинку. 
     Завірюха згадав про портфель, що його Чорна Ручка закривав, коли дружина вийшла з магазину. Раптом і сама поїздка в машині ювеліра почала здаватися йому частиною логічного цілого. “Напевне, Чорну Ручку вже тоді підозрівали в бажанні зрадити банду” — швидко міркував капітан, у той же час запитуючи далі: 
     — Коли Товстий Казек повернувся до Отвоцька? 
     Жінка, насупивши брови, думала. 
     — Точно він мені цього не казав, але пам’ятаю, що повернувся електричкою відразу ж після зустрічі з чоловіком. А коли приїхав додому, то на нього вже нібито чекали. Але він бреше, бреше як собака, пане комісар! То він сам украв той камінь! 
     Капітан був іншої думки, однак нічого не сказав вдові Чорної Ручки, почав спішно складати папери з письмового стола до шухляди. 
     — Їдьмо до Отвоцька! — вимовив він нарешті, замикаючи шухляду. 
     — За мою кривду! — завзято мовила жінка, і Завірюха подумав, що цим вона заспокоює своє сумління: уперше в житті жінка Чорної Ручки має справу з міліцією не як противник, а як союзник. 
      2 
     Переглядаючи портфель інженера Генрика Згожельського, сержант Недєльський знайшов у ньому невеличку книжечку в коричневій дерматиновій оправі з золотим написом: “Службовий паспорт”. Всередині був квиток на літак до Стокгольма. Штамп на квитку вказував дату вильоту: завтрашній день. 
     — Ви збиралися завтра за кордон? — спитав Недєльський. 
     Елегантний чоловік середнього віку почервонів до самого волосся, вже трохи притрушеного сивиною: 
     — Ви за все будете відповідати! Наша фірма зазнає мільйонних збитків, якщо через нечуваний обшук я запізнюся на літак. Ще раз вимагаю, щоб ви дали мені можливість подзвонити міністрові! 
     Проте сержант Недєльський не злякався слова “міністр” і спокійно продовжував обшук. Хорунжий Барський стояв, мов колона, біля крісла Згожельського і не зводив з нього очей. 
     Обшук поки що не дав бажаного результату. Не знайшли нічого, що могло б свідчити про злочин. Сторінку за сторінкою перегорнули не дуже багате зібрання книжок інженера, переглянули білизну, обнишпорили всі кутки, чотирикімнатної, розкішно умебльованої квартири. І в міру того, як обшук надходив до кінця, а результатів не було, інженер Згожельський ставав впевненішим і причепливішим. Лякав міністрами, погрожував, що “хтось за цей скандал дорого заплатить”. 
     — Де ви зберігаєте свої чемодани? — спитав, подумавши, сержант Недєльський, якого вже почав охоплювати неспокій: усі шукання марні. 
     — У прихожій, на антресолях, — процідив інженер. 
     З першого ж погляду Недєльський впевнився, що серед шкіряних і пластмасових чемоданів різного кольору і розміру, невеличкого несесера з жовтої шкіри не було. Але сержант почав знімати чемодани і, здивований, побачив, що вони дуже важкі. 
     — Чемодани упаковані? — через плече запитав він Згожельського, який разом з Барським перейшов за ним до прихожої. 
     — Я ж завтра маю виїжджати за кордон, — відповів льодяним тоном Згожельський, уважно дивлячись, як сержант знімає великий чемодан із свинячої шкіри, вкритий численними наклейками закордонних готелів. 
    *** — Ви можете сказати, якої марки була машина? 
     Товстий Казек замислився. 
     — Ні, не знаю. Якась маловідома марка. Та хіба, пане інспектор, мені тоді в голові були машини? 
     Завірюха показав йому фотознімок автомобіля Згожельського: 
     — Такий? 
     Скупник, як кілька днів тому дружина Чорної Ручки, впевнено відповів: 
     — Справді, то була саме така машина. 
     — Номера не пам’ятаєте? 
     Товстий Казек безпорадно знизав плечима. Капітан задумався. Виходить усе-таки то машина Мирослава Згожельського! Але різна форма покришок і свідчення двірника заперечували цю версію. Тут була загадка, якої Завірюха ще не міг розгадати. Глянувши у вікно, яке виходило на шосе, капітан побачив перламутрово-сірий автомобіль, схожий на машину ювеліра. 
     — Та машина була такого ж кольору, як оця? 
     — Ні, вона була блакитніша, — сказала вдова Чорної Ручки. 
     — Так, — підтвердив Товстий Казек, — блакитніша. 
     “Що за чорт! — розізлився Завірюха. — Ще одна машина у справі “Веста”? Завірюха почав докладно розпитувати Товстого Казека про людей, які до нього приїжджали, а особливо про того, який замість документа пред’явив міліцейську “бляху”. Але опис був такий загальний, що не можна було й думати про якісь розшуки. Нарешті він запитав, куди поїхали незнайомі, забравши дорогоцінний камінь. 
     — У напрямі Варшави, — впевнено відповів Товстий Казек. — Я стежив за ними, аж поки машина не зникла з очей, — боявся, що повернуться. 
     — Скільки коштувало те, що вам передав Чорна Ручка? 
     Товстий Казек глянув на вдову і стримано відповів: 
     — Залежно від того, як пощастило б збути той камінець, пане комісар… Як на мене, то кусків сто, не менше, а в ювелірторзі дали б разів у три більше. Тільки ніхто б туди не пішов, самі розумієте, пане комісар… 
     — Ви впізнали б камінь? — запитав капітан, підсовуючи скупникові протокол для підпису. 
     — Ще б пак! — хвалькувато відповів Товстий Казек. — У темряві навпомацки пізнав би! То був справді чудовий камінець, пане комісар! 
     Вдова Чорної Ручки важко зітхнула. 
    *** Недєльський глянув на звільнений від білизни та костюмів чемодан і завагався: рискнути відпороти підшивку дна чи ні? 
     Обшук поки що нічого не дав. Якщо Завірюха помилився й інженер не винуватий, то страшно й подумати, що упаде на їхні голови через цього сановника. Як бути? 
     — Прошу хвилинку почекати в цій кімнаті, я зараз прийду, — звернувся він до Згожельського. 
     Хорунжий Барський запротестував: 
     — Пан інженер повинен бачити все, що ми робимо в його квартирі. 
     — Я й хочу робити обшук, тільки… 
     — Все одно, — перебив Барський. 
     — Тоді прошу зі мною до кухні… 
     Анастасія Тирк саме чистила в кухні картоплю — незважаючи на обшук, вона акуратно виконувала свої обов’язки. Міліціонер, який сидів поруч і ліниво розмовляв з нею, побачивши хорунжого та сержанта, замовк і схопився з стільця. Служниця витерла руки об фартух і теж підвелася. 
     — Ми до вас тільки на хвилинку, — доброзичливо всміхнувся їй Недєльський. 
     — Будь ласка, — відповіла та, занепокоєно поглядаючи на хазяїна, який стояв похмурий між двома працівниками міліції. 
     — Хто у вас робить покупки? 
     — Я. Пан інженер — удовець, у нього нікому цим займатися. 
     — А скільки грошей дає вам пан інженер щомісяця на утримання дому? 
     — П’ять тисяч. 
     Недєльський здивовано похитав головою. Це, певно, помітив і Згожельський — він уперше презирливо посміхнувся. 
     — Ви одержуєте гроші щодня чи зразу на місяць? 
     — Найчастіше на місяць, а потім я звітую щоденно перед паном інженером. 
     — Отже, ви робите якісь господарські записи? 
     Анастасія Тирк пошукала щось між посудом, який стояв на кухонному столі, і подала Недєльському невеличкий блокнот у засмальцьованій обкладинці. 
     — Отут я все записую, — пояснила вона. Сержант почав переглядати блокнот, шукаючи записів за останні дні. 
     — Ага, виходить, позавчора ви одержали від пана інженера п’ять тисяч на наступний місяць, — сказав він, помітивши відповідний запис хімічним олівцем, — а витратили за вчорашній день двісті тридцять два злотих. Отже, у вас є ще чотири тисячі сімсот шістдесят вісім злотих. 
     — Трохи менше, — спокійно заперечила Анастасія Тирк. — Сьогодні вранці я заплатила за молоко, за газ і електроенергію, тільки ще не записала, бо завжди роблю це ввечері, коли закінчую всі покупки. 
     — Покажіть нам, будь ласка, ці гроші! — звелів Недєльський. 
     Згожельський, який досі стояв нерухомо, наче кам’яна статуя, раптом рвонувся вперед: 
     — Анастасіє! — В голосі, яким він це сказав, страх переплівся з неясною погрозою. Але Барський притримав його за плече, а Недєльський подивився на служницю, поглядом повторюючи свій наказ. 
     — Якщо ви наказуєте… — мовила служниця і, ніби вибачаючись, глянула на хазяїна. Потім дістала з шафи коробку з-під цукерок і вийняла скручені в трубку асигнації. 
     Очі сержанта заблищали: серед банкнотів він побачив кілька коричнево-кремових п’ятисоток. Вони були ще новенькі, аж шелестіли. 
     Діставши з внутрішньої кишені папірець з номерами банкнотів, які записав капітан Завірюха, Недєльський почав порівнювати ці номери. Та тільки-но він узяв перший банкнот, як позад нього щось важке упало на підлогу: інженер Генрик Згожельський знепритомнів. 
      3 
     О шістнадцятій годині капітан повернувся в управління, а через сорок п’ять хвилин на подвір’я в’їхала зелена карета з заґратованими вікнами, в якій Недєльський та Барський привезли інженера Згожельського. Завірюха саме збирався на обід, коли до кабінету зайшов сержант. Незважаючи на втому, обличчя його сяяло від задоволення, і це краще від слів говорило про наслідки обшуку. 
     — Пощастило? — запитав капітан, забуваючи про голод. 
     — Пощастило, — відповів Недєльський радісно і виклав з портфеля шість асигнацій по п’ятсот злотих і пачку банкнотів по сто доларів. 
     — Банкноти з серії, записаної в ощадній касі. А долари були в чемодані з подвійним дном. Пан інженер збирався перевезти їх літаком у Стокгольм, — пояснив сержант. 
     — Скільки їх тут? — поцікавився Завірюха, зануривши руку в зелені папірці із зображенням Беніаміна Франкліна. 
     — Рівно двадцять тисяч — двісті банкнотів по сто доларів. 
     Капітан швидко підрахував: 
     — Збігається. В поспіху могли платити по сто двадцять злотих за долар, от і виходить близько чверті мільйона злотих. Але ж ми ще погано працюємо, якщо протягом кількох днів на “чорному ринку” можна скупити стільки доларів! — спалахнув він. А тоді звернувся до сержанта: — Ну, мушу визнати, що обшук ти провів відмінно. 
     Недєльський од задоволення зашарівся. 
     — Ну, і в мене дещо є. Ось послухай, що з’ясувалося у справі вбивства Чорної Ручки. 
     — Але ж це справжній “день сенсанцій”! — вигукнув Недєльський, коли Завірюха закінчив свою коротку розповідь. 
     — Так часто буває у складних справах, — усміхнувся капітан. — Довгий час нема нічого, а потім настає такий день, як сьогодні, і все тріщить по швах, наче старий костюм. Починаємо, друже, останній захід. Тепер треба особливо пильнувати, бо події потечуть, мов лавина. 
     — А що з Веронікою Галкою? — запитав Недєльський. 
     — А що з нею має бути? — здивувався капітан. — Сидить у нас. Більше, ніж сказала, вона, мабуть, не скаже. Або справді не знає, де тепер Теофіл, або чомусь приховує це. 
     Тільки за хвилину Завірюха догадався, що має на увазі сержант: 
     — А-а, ти все ще про те! Не хвилюйся, в них тепер вистачає клопоту — згортають діло, затирають сліди… їм не до того, щоб влаштовувати замахи на мене. Особливо після арешту інженера. Ти, мабуть, догадався, що виїзд інженера Згожельського був одним з етапів цього “згортання справи”. Я дістав звістку з готелю “Ексцельсіор”, що наш премилий австрійський журналіст теж уже намилувався Польщею і виїжджає на батьківщину. Майор Ридель повідомив, що сьогодні вранці одержав закордонний паспорт і пан Мирослав Згожельський, який — уяви собі! — раптом запалився бажанням відвідати Всесвітню виставку в Брюсселі. У нього тепер є паспорт і надія на швидкий виїзд, а в нас — ще один доказ. Можеш бути певен, що всі пункти на кордоні вже дістали від Риделя відповідні інструкції про те, як мають зустріти власника машини Н–24–200 — благородний ювелір вирушає за кордон автомобілем. Як бачиш, їм стає душно в Польщі. А втім, раптом завагався капітан, — я не дуже добре знаю, що саме викликало серед них такий переполох. Якби це сталося завтра, коли вони довідаються про арешт інженера Згожельського, то я б не здивувався. Але тепер? — Завірюха спохмурнів — не любив, коли в “його” справі були такі факти чи випадки, яких він не розумів, відносно яких не міг створити собі чіткої логічної гіпотези. 
     — Може, їх стривожила звістка про арешт Вероніки Галки або допит вдови Чорної Ручки? 
     — Можливо, — непевно відповів капітан. 
     Запала тиша. Тільки через відчинені вікна вривалися голоси життя, яке вирувало на вулиці міста. Перший порушив мовчанку Недєльський: 
     — А той міліціонер… — почав він і обірвав, побачивши гримасу на обличчі Завірюхи. 
     — Дурниці. Не було ніякого міліціонера. Я перевіряв уже в Отвоцьку і в господарському відділі. Ніхто, звичайно, Чорну Ручку не арештовував, ніяка міліція не відбирала у Товстого Казека дорогоцінного каменя. Бандити пограбували скупника, налякавши його першим-ліпшим посвідченням. Зверни увагу на те, що мнимий міліціонер був у цивільному. Переляканий Казек не запам’ятав їх — це я готовий пробачити йому. Але ж бестія проґавив і не записав номер машини! Та ще й ота плутанина з кольорами! “Блакитніша”… — сердито передражнив він. — Наче змовилися ще більше заплутати те, що й без них заплутано! Ти що — збожеволів? 
     Останній вигук стосувався сержанта, який раптом крикнув, зірвався з місця, схопив капітана за плечі і кілька разів крутнув, мов дзиґу. 
     — Ура! — гукнув сержант-магістр, плескаючи в долоні. — Отепер уже справді “ура”! Ох, товаришу каштан, який же я був дурень! 
     — 3 цим можна погодитись, але чому ти говориш у минулому часі? — буркнув капітан, потираючи передпліччя. 
     — Коли я бігав по майстернях, які обслуговують машини, то мені казали, що брат Мирослава Згожельського теж має автомобіль тієї самої марки. Тільки… 
     — Якого кольору? — перебив його Завірюха, вмить оцінивши, які перспективи відкриває перед слідством повідомлення Недєльського. 
     — Блакитний. Сіро-блакитний. Я сам бачив його сьогодні, коли робили обшук у гаражі. Тільки, — додав він винувато, — я не догадався звернути увагу на її шини. Але ж це можна поправити! 
     Втома, голод — усе відійшло на другий план. Завірюха, повністю захоплений новим слідом, зосередивши на ньому всю свою увагу, здавалося, зовсім забув про Недєльського. Капітан побіг до телефону. 
     — Оперативний? Слухайте, дослідіть шини в автомобілі Генрика Згожельського, що стоїть у гаражі біля будинку на вулиці Вєжбовій… 
     Комісяк, певно, відчув у голосі капітана щось особливе, бо на цей раз навіть не намагався протестувати. 
     — Звичайно, обшукати всю машину, — давав Завірюха вказівки. — Власник у нас, арештований. 
     Потім капітан подзвонив у Бюро імпорту точних приладів. Робочий день уже закінчився, але Ковальський, на щастя, не пішов. Сержант чув частину розмови і довідався, що капітан просить Ковальського встановити, що робив у Бюро в такий-то день, між дев’ятою і дванадцятою годинами заступник директора Згожельський. 
     — Зрозуміло, пане Ковальський, що всього цього ви не можете пам’ятати, але постарайтеся пригадати. Може, щось записано у вашому календарі або в пана Згожельського чи його секретарки… Подзвоніть мені, будь ласка, я ще годину буду в міліції. 
     Тільки після цих двох телефонних розмов капітан звернувся до сержанта: 
     — У тебе були якісь плани на сьогоднішній вечір? 
     Замість відповіді Недєльський спитав, що йому треба робити. Капітан підійшов до сержанта і поплескав його по плечу: 
     — Займись перевіркою алібі автомобіля інженера. На жаль, цього не можна відкладати до завтра. 
     Сержант мовчки затягнув пояс з важкою кобурою. 
      4 
     — Давай походимо над Віслою, — запропонував професор Верхар. Він любив набережну в цю пору року, коли над нею ще не гуляють осінні негоди, а в гілках дерев і кущів, серед пожовклих квітів клумб таїться невиразна, мов передчуття, меланхолія згаслого літа. Капітан з радістю погодився, і вже за п’ятнадцять хвилин приятелі з вірним Тором прогулювалися набережною. Позаду метрів за десять ішов, як тінь, Юрек В’юн; він не хотів заважати друзям, але, як домовилися з сержантом Недєльським, ні на хвилину не залишав капітана. Над Віслою було безлюдно. Під залізничним мостом швидко густішали сутінки. 
     — Скажи мені, голубе, — повернув Верхар до попередньої розмови, — чому ти не арештуєш Згожельського, Гомолякса та Галку і не поведеш далі слідства класичним методом допиту, очної ставки і т. д.? Думаю, що вже час. 
     — І так, і ні, — відповів капітан, який і сам уже не раз думав про це. — За дві хвилини дванадцята, — образно сказав він, — але ще не дванадцята. 
     — Інакше кажучи, події наближаються до завершення, — пожвавішав професор. — Захоплююсь твоїм самовладанням і спокоєм. 
     — Кому в житті судилися небезпеки, тому доля дала й відвагу переборювати їх, — серйозно мовив Завірюха, — така вже професія, яку я собі обрав і яка дає мені задоволення. Але перейдемо до причин, через які я зволікаю з арештом підозрюваних. 
     — Перша, це, напевно, те, що не вистачає Теофіла? — спробував догадатися Верхар. 
     Капітан засміявся і, поплескуючи приятеля по плечу, сказав: 
     — Промах, професоре! Теофіл для нас уже не проблема. Тепер ми не знаємо тільки, де він ховається. Сподіваємося, що за кілька днів я зможу тобі багато чого розповісти про нього, але сьогодні — пробач… 
     — Розумію, розумію, — перебив його професор, — справа ще не закінчена… 
     — Отже, не Теофіл, а хтось інший, кого я ще зовсім не знаю, є для мене проблемою номер один. 
     — Хтось, кого ти зовсім не знаєш? — щиро здивувався Верхар. 
     — Так, і цей невідомий відіграє важливу роль у банді, можливо, очолює її. Бачиш, спочатку я вважав, що верховода в банді — годинникар Мирослав Згожельський. Але Недєльський звернув увагу на те, що, як на керівника, Згожельський бере надто безпосередню участі у самій виконавчій роботі. Тоді я почав підозрювати його брата, інженера. Проти нього у нас немає ніяких доказів, але він, будучи заступником директора Бюро, в якому працював Рем, міг з успіхом керувати бандою. Сьогодні ми заарештували його. Однак я думаю, що ватажок не брав би грошей з рахунку Рема, не позичав би своєї машини вбивцям Чорної Ручки. Словом, інтуїтивно відчуваю, що він не ватажок, але людина, близька до нього. Є хтось, кого я не знаю, хто ще не ввійшов у коло слідства, але відіграє в ньому основну роль… 
     Верхар аж зупинився, вражений, і, погладжуючи борідку, довгенько мовчав, зважуючи кожне слово капітана. 
     — Цього не може бути, — сказав нарешті. 
     — Чого не може бути? 
     — Неможливо, щоб ти зовсім не знав цієї людини, щоб вона взагалі, як ти кажеш, “не ввійшла в коло слідства”, щоб їй пощастило досі триматися осторонь цієї справи. 
     — Що ти маєш на увазі? Висловлюйся точніше, професоре! — Капітан зацікавлено подивився на Верхара. 
     — Слухай, це ж, певно, справжній ватажок, а не лялька? В такому разі він спрямовує своїх підлеглих, його дії мають бути поєднані з діями інших, отже, повинні існувати фізичні зв’язки між ним. Знаючи, як точно ти визначаєш і перевіряєш усі дії банди, я не вірю, щоб цей ватажок, хоч як би він ховався, ні разу не опинився в радіусі твого слідства. Звичайно, як слушно зауважив твій мудрий Недєльський, цей ватажок намагається без потреби особисто не втручатися в афери, він не займається другорядними і неістотними завданнями. Але ж тут були серйозні справи! Смерть двох чоловік, рішення вбити Чорну Ручку, мільйонні котрабандні операції з годинниками, сріблом і дорогоцінними каменями. Неможливо, щоб усе це відбулося без його прямої участі. Ну, хоча б розподіл здобичі від нелегальної торгівлі вимагав би його участі. А важко ж повірити, що банда визнавала шефа, який бере участь тільки в розподілі здобичі. 
     — Згоден, професоре, — відповів капітан. — Але в справі поки що нема жодного з членів банди, хто підходив би до цієї характеристики. І тому я поки що не хочу арештовувати їх. Є й ще дві причини тактичного характеру. Серед підозрілих є іноземець Гомолякс, австрійський громадянин. Якщо арештувати його тільки на підставі непрямих доказів, то це може викликати міжнародний скандал. Цей тип виступає як журналіст. Ти скажеш, що він возить у запасному колесі сімдесят і кілограмів срібла? Це так, але ж я не впіймав його на гарячому, коли він намагався перевезти контрабандою свій вантаж за кордон, а закону, який забороняв би комусь возити хоч тонну срібла в межах держави, немає. Звичайно, йому довелося б пояснити, звідки у нього і те срібло і навіщо воно, але ж це зовсім не те, що “накрити” його з вантажем при спробі переїхати через кордон. 
     — Отже, ти чекаєш, поки Гомолякс надумає виїхати з Польщі! 
     — Звичайно. Та напевно, я чекатиму не довго: сьогодні вранці він уже розрахувався в готелі. 
     — А друга причина? — запитав Верхар, який вмів уважно слухати. 
     — Друга причина — Ян Галка, — сердито сказав капітан. — Він якось дізнався про обшук, що мав бути у нього, і зумів затерти сліди. Власне кажучи, у мене немає доказів проти нього, якщо не брати до уваги його зустрічей з Гомоляксом у Кракові. Але не можна ж заборонити зустрічатися з закордонним журналістом! Тепер Гомолякс поїхав у Краків, за ним пильно стежать, і це, сподіваюся, дасть наочні докази і в справі пана Галки. 
     — Стривай, стривай, — перебив Верхар, — це дуже цікаво… Мені здається, що сліди ватажка треба шукати саме в таких делікатних, незрозумілих і в той же час важливих ходах противника. Хто знає, чи не випливе особа шефа на поверхню саме тоді, коли ти з’ясуєш численні “дрібниці”, яких досі не розумієш. І ще раз кажу: з ватажком ти, напевне, вже зустрічався, чув про нього, а може, навіть розмовляв з ним. Наприклад, як із свідком… Завжди, а куди дівся Тор? 
     Вони саме зайшли під стальну арку мосту, по якому з гуркотом котився поїзд приміської електрички. Під мостом було зовсім темно. 
     — Треба пошукати його. — І професор, стривожений пропажею улюбленця, з спритністю, яку важко було припускати у людини його віку, почав вилазити на трав’янистий схил, гукаючи: — Тор! Тор! Іди сюди! Сюди! 
     Завірюха шукав собаку поблизу мосту. Він кликав і свистів, але голос його заглушила друга електричка, яка йшла тепер у протилежному напрямку. Поїзд прогуркотів, і навколо знову запала тиша, в якій капітан раптом почув приглушене гарчання. 
     — Тор, сюди! — гукнув Завірюха, але у відповідь знову почулося гарчання. Здивований капітан пішов туди, де гарчав Тор. Собака стояв під парканом, яким було огороджено стовпи мосту, і, наїжачившись, люто гарчав. 
     — Тор, що ти тут знайшов? — сказав капітан, підходячи до собаки. 
     Через щілину, на світлому фоні бетонного стовпа він помітив силует людини. 
     “Мабуть, привиділось!” — подумав капітан, підходячи ближче. І в ту мить за парканом щось тихенько стукнуло, ніби тріснула шкаралупа горіха або хтось вдарив маленьким молоточком по мініатюрному ковадлу. Та капітан Завірюха одразу впізнав цей звук: то клацнув курок рушниці або пістолета. 
     “Осічка!” — блискавкою майнула думка. Завірюха впав на землю, намагаючись відкотитися якнайдалі. Вслід йому пролунали три постріли. За третім щось ударило капітана в передпліччя, потім почулося тупотіння — хтось тікав. Капітан схопився, коли раптом над головою стрельнуло: то Юрек В’юн, впевнившись, що капітан живий, кинувся наздоганяти противника. 
     — В ноги, Юрек, у ноги стріляй! — крикнув капітан. Проте, наздогнати злочинця, який біг на кільканадцять метрів попереду, було важко. Але тут у дію вступив старий Тор. Можливо, пригадавши собі давні часи, проведені в міліцейській школі, він наздогнав напасника уже біля пристані і, чудово стрибнувши, схопив його за руку, яка все ще тримала пістолет. Капітан почув крик, сповнений жаху, і тріумфальний вигук Юрека В’юна. 
     — Пусти його, Тор! — наказав Юрек, піднімаючи з землі випущений пістолет. — Вставай ти, гадино! 
     Від мосту вже бігли капітан Завірюха, професор Верхар і ще хтось третій. 
     — Порядок, пане начальник! — доповів Юрек. — Тор піймав! 
     Бандит — досить плюгавенький парубійко — дивився спідлоба на людину, в яку хвилину тому стріляв. В очах були зненависть і жах. 
     — Не пощастило? — обізвався капітан. — Якби не осічка, ти зробив би своє діло! Хто наказав тобі застрелити мене? — гостро спитав Завірюха. 
     Опустивши очі, той мовчав. 
     — Добре, не хочеш говорити тут, скажеш у міліції. Юрек, подай мені його пістолет! 
     При світлі ліхтарів річкового порту капітан оглянув зброю, і на його блідому обличчі з’явилася іронічна усмішка. 
     — Глянь, — мовив він, показуючи пістолет Верхару. Психолог надів окуляри, глянув і злякано прошепотів: 
     — Боже мій!.. Знову “Веста”! 
     — Вибачте, — несподівано втрутився цивільний, що прибіг за капітаном і тепер стояв трохи осторонь. — Може, я зміг би чимось допомогти? — І, не чекаючи на запитання, дістав службове посвідчення: — Поручик Лонцький з МВС. Я прибіг сюди, почувши постріли. Саме гуляв на бульварі… 
     — Ви якраз до речі, — зрадів капітан. — Бачите, треба негайно доставити сюди нашу машину, — вона стоїть на Сольцю біля квартири професора, — а ми вдвох повинні лишитися біля цього фрукта. — До побачення, професоре! — капітан подав руку Верхару. — Шкода, що наша прогулянка закінчилася так невдало. А Тору дай сьогодні добру вечерю, він заслужив! 
     Професор потиснув капітанові руку й одразу ж випустив її, злякано скрикнувши: 
     — Тебе поранено! На руці кров! 
     З капітана зняли піджак і розірвали рукав сорочки, просякнутий кров’ю. На щастя, куля тільки зачепила праве передпліччя, рану поки що перев’язали носовичком, і кровотеча припинилась. 
     — Додаткові два роки заробив, — крикнув Юрек на бандита. Той ще нижче опустив голову. 
      5 
     Вже далеко запівніч, а в кабінеті Завірюхи все ще горить світло. Капітан не пішов додому, і навряд чи доведеться йому цієї ночі хоч на хвилину заснути. Перед ним сидить Владислав Стонка, який стріляв під залізничним мостом. 
     — Хто наказав тобі вбити мене? — знов повторив своє запитання Завірюха. 
     — Ніхто мені не наказував, клянусь богом, пане комісар! Було так, як я кажу. Наприкінці місяця я лишився зовсім без грошей. От і думаю: налякаю якогось піжона і заберу в нього бумажник. І трапилося ж так, що я попав саме на вас, пане комісар! 
     — Звідки в тебе пістолет “Веста”? 
     — Знайшов, пане комісар, клянусь богом, знайшов. Іду якось над Віслою, дивлюсь — лежить коробка, так гарно перев’язана шнурочком… 
     — Годі! — перебив Завірюха. — Цю байку ти розповідав уже п’ять разів. 
     — Це не байка, пане комісар, це чиста правда! — обурився бандит. Капітанові здалося, що в його неспокійних очицях спалахнули іронічні іскорки. 
     — А цей ніж з пружиною ти теж знайшов над Віслою? — спитав капітан, показуючи на ніж, що лежав на столі. 
     — Ні, ножа я не знайшов. У мене він давно. Треба ж на роботі хліба відрізати або якийсь мотузок перерізати… 
     Злочинець був нахабний, зухвалий і самовпевнений. І це змушувало капітана замислитися. На що може розраховувати людина, яку піймали, коли вона із зброєю в руках намагалася вчинити вбивство? 
     — Яна Галку, торговця із Кракова, знаєш? 
     — Пане комісар, що я можу мати спільного з торговцями? Не знаю. 
     — А Згожельського з Нового Світу? 
     — Навіть не чув про такого. 
     Капітан вийняв з папки “Веста” фотознімки Згожельського, Галки та Гомолякса і подав їх злочинцеві. 
     — А може, когось із цих людей знаєш? 
     Стонка уважно глянув на фотографії. Капітан помітив, як затремтіли у злочинця руки, коли він розглядав фотографію Яна Галки, але голос звучав рівно і впевнено: 
     — Нікого не знаю. Вперше бачу. Клянусь богом! 
     Капітан узяв янтарний мундштук, окований на кінці сріблом: 
     — А звідки це в тебе? 
     — Купив у якомусь кіоску. Де саме — не пам’ятаю. Хіба ви, пане комісар, пам’ятаєте, що в якому кіоску купуєте? 
     — Але ти не викурив з цього мундштука жодної сигарети. Чому? 
     — Не курив, бо мені не подобалося з нього курити, — цинічно скривився Стонка. — Купив, але не курив. Це моє діло. 
     — Твоє. Твоє діло і петлю на власній шиї затягувати щораз тісніше. А відносно мундштука можу тобі сказати, що ти ніде його не купував, а одержав від свого шефа. І цей мундштук є частиною вашого паролю. 
     Стонка погладив себе по буйній шевелюрі: 
     — Ви, пане комісар, вмієте брати на бога, ого! 
     Проте капітан відчув, що його слова якоюсь мірою вплинули на бандита. Усмішка, досі нахабна і самовпевнена, тепер стала штучною. Однак парубійко тримався твердо. 
     — От бачиш, — вів далі Завірюха, відчиняючи шухляду, — тут у мене такий самий мундштук. І я точно знаю, що ти не купив його ні в якому кіоску. 
     Стонка зблід. 
     — Ну то що? Говоритимеш тепер чи ні? 
     — Мені більше нічого сказати, крім того, що я вже сказав, — мовив він хрипко. 
     — Ну гаразд, можеш мовчати, — знизав плечима Завірюха і підняв телефонну трубку: — Черговий? Хай до мене приведуть свідка, якого я передав вам позавчора. Що? Так, саме цього. 
     За кілька хвилин у двері постукали. 
     — Увійдіть! — сказав Завірюха, уважно спостерігаючи за Стонкою. Спочатку на обличчі його видно було тільки байдуже зацікавлення, та ось двері відчинилися, в кабінет зайшли двоє, і бандит мимоволі відсахнувся, немовби готуючись тікати. Але в цю мить він, мабуть, піймав на собі уважний погляд капітана, бо, оволодівши собою, знову сів. 
     — Бачу, ти знаєш цю жінку? — глузливо сказав Завірюха. 
     — Вперше бачу, — буркнув Стонка. 
     — Он як? Уперше бачиш? — мов фурія кинулась до нього Вероніка Галка. — А де були твої очі, виродку, як той безбожник, той бандит, мій колишній чоловік ударив мене, коли ви саме змовлялися рішити капітана? Га?! 
     — Пане комісар, я ніколи не бачив цієї жінки, — вперто повторював Стонка. 
     — Ну, чули ви таке? Не бачив мене! Може, ти й мого чоловіка, хай він пропаде, не бачив? Може, то я тобі обіцяла десять годинників, коли ти рішиш капітана? 
     — Мовчи, стара к…! — раптом гаркнув Стонка і кинувся до Вероніки. 
     — Стій! — різко вигукнув Завірюха, вдаривши кулаком по столу. Стонка зупинився. 
     — Сядь на місце. А ви, будь ласка, розповідайте все по порядку. 
     І Вероніка Галка почала свою розповідь, яку раз у раз переривали то приступи плачу, то несамовита лють проти свого колишнього чоловіка та його спільника. Вона двічі бачила цього бандита у Мінську Мазовецькому, куди той приїжджав разом з Яном Галкою. Приїхавши вдруге, вони так довго пили і розмовляли, що втомлена жінка заснула сидячи. 
     — Не знаю, чи довго я дрімала, та коли прокинулась, то побачила, як мій старий дає цьому бандитові мундштучок, отакий самий, як у вас, пане капітан, на столі. Дає і повчає: “Покажеш йому непомітно цей мундштучок, а він спитає, звідки у тебе такий гарний мундштучок і попросить, щоб ти дав йому подивитися. Ти дай і поясни, що це тобі родич прислав з закордону. Він запитає, з якої країни, а ти скажи, що з тієї, де кажуть “Guten Tag”. “І це все?” — допитувався оцей, крутячи мундштучок у лапах. — “Усе, — сказав Галка. — Тоді він дасть тобі “копито з зернятами”. Я не знала, пане капітан, що то за копито, в якому бувають зернята, але як старий запитав його, чи вміє стріляти з копита, то я догадалася, що то по-їхньому револьвер… Тоді я почала прислухатися, щоб почути, проти кого вони змовляються, бо, правду кажучи, я найбільше боялася, що мій старий задумує щось страшне проти Теося… — “А як я того “бляхаря” пізнаю?” — запитує оцей, пане комісар. — “Завірюха його прізвище, — відповідає мій старий. — Покажемо його тобі кілька разів, він часто буває у свого приятеля на Сольцю і завжди вечорами. Місце добре, відлюдне. Ніхто нічого не помітить…” А цей ще й вихвалявся: “Ну, мені не вперше”. Отак я довідалася, що то на вас, пане капітан, готували замах. 
     — І тоді ви подзвонили мені вперше? — запитав капітан, хоч майже все він уже знав з попередніх допитів Вероніки Галки. 
     — Ні, пане капітан. Усе це було за день до того, як на вас напали у квартирі Ремів. А я дзвонила пізніше. 
     — А оцей Владислав Стонка брав участь у нападі на мене в квартирі Ремів? 
     — Ні, — відповіла Вероніка. — Там був тільки мій чоловік і ще один мужчина, такий елегантний, з сивим волоссям. Я його не знаю. 
     — Але ж ваш чоловік мав бути в той час у Гданську, — зауважив капітан. 
     — От бачите, пане комісар, баба бреше, не інакше! — втрутився Стонка. — Чоловік був у Гданську, а вона вигадує, ніби він мене в Мінську Мазовецькому горілкою частував і намовляв до якоїсь темної справи! 
     — Мовчи, антихрист! — Вероніка Галка не могла спокійно дивитися на бандита. — Мій колишній чоловік, я вже казала, пане капітан, має гроші і, коли треба, літаками літає. Вранці прилітав з Гданська, а після обіду знову летів. Сам хвалився мені, що він тепер наче лорд — тільки іропланами подорожує. 
     Завірюха вже знав, що свідчення Вероніки повністю підтверджуються розкладом маршрутів пасажирських літаків. На нього напали об 11 годині 45 хвилин, тобто через гри години після прибуття літака з Гданська і за п’ять годин до відльоту з Варшави на Узбережжя. До того ж хорунжий Барський у списках пасажирів, що летіли саме у ті дні, знайшов і прізвище Яна Галки — воно повторювалось кілька разів. 
     — Тепер розкажіть, як ви опинилися в квартирі Рема в той день, коли на мене був напад. 
     — Оцей спитав Галку, чи можна вже завтра взяти “копито з зернятами”. Так поспішав, ірод. Але мій старий відповів, що ні, бо вони будуть зайняті об одинадцятій годині на Новогродській. Тому я й пішла, пане комісар, щоб підглянути, що вони робитимуть на Новогродській — все за Теося боялась… Я бачила, як прийшли ви, пане капітан, а потім приїхали таксі мій старий з тим чоловіком. Коли вони увійшли в браму, я обережно рушила за ними. 
     — Добре, далі я вже все знаю. А коли ви бачили Стонку вдруге? 
     — Вдруге я побачила його, здається, минулої середи. Так, саме в середу, бо в цей же день я виїхала з Мінська Мазовецького і ховалась у своєї знайомої. Галка вчинив страшенний скандал, коли я не пускала його ночувати, і навіть побив мене… — У голосі Вероніки знов забриніли сльози. — І якраз тоді, коли негідник бив мене, прийшов оцей Стонка. Жодним словом не заступився, ще й сміявся, як я плакала. А потім каже, що йому вже набридло стовбичити вечорами на тому Сольцю, що ви, пане капітан, до свого приятеля зовсім не їздите. А Галка йому: “Потерпи. Сьогодні буде. Дзвонив йому той старий, що хоче побачитися”. Отоді я подзвонила вам. 
     — Може, ви ще повторите, чому саме вашу квартиру Галка обрав для зустрічей і чому він не боявся говорити у вашій присутності про свої злочинні наміри. 
     Вероніка спалахнула і з болем у голосі відповіла: 
     — Їм почало припікати, пане начальник, бо ви вже наступали на п’яти. Тому він волів зустрічатися в Мінську Мазовецькому, а не у Варшаві. А мене Галка змусив поклястися, що я мовчатиму, бо інакше Теосеві буде погано. В мене не було виходу, серце обливалося кров’ю, але я мовчала. А коли вони добряче випили і думали, що сплю, то почали радитись, як убити вас, пане начальник. Отоді я й вирішила порушити свою клятву. Думаю, що господь бог мені простить… 
     Капітан замислився. Звідки злочинці взнали розпорядок його дня, як вони довідалися, що Верхар по телефону запросив його до себе? Може, розмову підслухали? 
     Перевірили телефонну лінію Верхара, але нічого не знайшли. Зовсім неймовірно було припускати, що підслухування велося з міліції, але й тут усе перевірили. Нічого. Тепер не час було займатися цими справами. Завірюха спитав Стонку, що він хоче сказати у зв’язку з свідченням цієї жінки. 
     — Все липа. Нагородили всяких дурниць. Я й на очі її не бачив. 
     А що він робив у середу ввечері, коли був запланований напад? Стонка флегматично відповів, що в цей час він гуляв по вулицях. Бандит поводився так, наче розраховував на якийсь чудотворний порятунок. І капітан вирішив грати ва-банк: 
     — Ну що ж, не хочеш говорити, то не говори! Але якщо розраховуєш, що твої приятелі допоможуть тобі вирватися з тюрми, то помиляєшся. Був один такий, як ти, в Кракові, теж виконав для них “мокру роботу” і провалився. І знаєш, як йому допомогли? Отруїли ціанистим калієм, мов того щура. Фльореком його звали, Подумай про це. 
      6 
     “Інженер Генрик Згожельський, якого я допитував вдруге, давати свідчення відмовився”. Завірюха підписався під цією запискою і схилив голову на руки. Тільки тепер відчув, що страшенно втомився. Всю ніч допитував Владислава Стонку і Вероніку Галку, потім складав протокол, а тоді знову допит Генрика Згожельського — все це до краю виснажило його. Пані Ірена, ввійшовши точно о восьмій до кабінету, аж злякалася, коли побачила в капітана синці під очима і землисто-сірий колір обличчя. 
     — Ох і диму ж тут! — сказала вона і, поставивши на письмовий стіл букетик айстр, відчинила навстіж вікно. — Ви сьогодні взагалі не виходили з управління? — запитала докірливо. — Ну, а завтра — неділя, і вам треба відпочити. Так же не можна. 
     Коли секретарка вийшла, капітан провів долонею по обличчю. Справді, завтра — неділя. Як швидко летить час! 
     У двері постукали. 
     — Заходьте! — гукнув капітан. До кабінету ввійшов сержант-магістр, який уже довідався від Юрека В’юна про вчорашню пригоду під залізничним мостом і вкрай занепокоєний прибіг до начальника. 
     Задзвонив телефон, і Завірюха взяв трубку. 
     — Добрий день, пане капітан, це Ковальський. 
     — А, доброго здоров’я! — пожвавішав Завірюха. — Ви вчора не дзвонили? 
     — На жаль, не зміг. Оце тільки сьогодні прийшов раніше на роботу і встановив те, про що ви просили. 
     — Так, слухаю вас… — На мить Завірюха відчув себе бадьорішим. 
     — Отже, я цілком точно взнав, що в той день, у ті години, про які ви казали, я погоджував з директором Згожельським план імпорту медичної апаратури. Це тривало десь до першої години. 
     — Ви певні? — У голосі Завірюхи відчулось розчарування. 
     — Цілком. У мене записано в календарі, а крім того, я перевірив у секретарки пана Згожельського. 
     Завірюха якийсь час мовчав, щось обдумуючи, потім запитав: 
     — Ви погоджували план у Бюро? 
     — Ні, ми поїхали в парк. Стояла така спека, що в Бюро важко було зібратися з думками. 
     — Ага… — Капітан знову якусь мить думає, а тоді питає: — Ви поїхали до парку машиною пана директора? 
     Недєльський завмирає, прислухаючись. Тепер уже думає довше пан Ковальський. Нарешті, вагаючись, він відповідає, що ні… здається, ні. Але через кілька секунд додає вже цілком впевнено, що вони таки пішли пішки, бо директор хотів подихати свіжим повітрям. Завірюха зітхає, дякує Ковальському за повідомлення і, кладучи трубку, знову відчуває, що страшенно стомився. 
     — От тобі й маєш… — позіхаючи, звертається він до Недєльського, — наш інженер має алібі. — І розповідає сержантові про свою розмову. 
     — Що ж, це може бути, — каже Недєльський, — зате машина інженера не має алібі. Вчора я встановив, що того дня вранці її забрав з гаража чоловік, якого сторож ніколи не бачив. Він показав записку від Згожельського і сказав, що бере машину на ремонт. 
     — А коли її повернули в гараж? — зацікавлено спитав капітан. 
     — Сторож не знає. Каже, що цілий день машини в гаражі не було, а вранці другого дня вона вже стояла на місці. І пригадати того чоловіка сторож не може. Пам’ятає тільки, що він був високий і нестарий. 
     Завірюха відчув новий приплив енергії. 
     — Номер машини? 
     — Н–77–030. 
     Капітан відшукав у справі “Веста” список автомобілів, затриманих під час облави. Кілька разів переглянув довгі стовпці номерів, але потрібного номера серед них не було. 
     Недєльський ще раз перевірив список. А Завірюха підійшов до вікна, підставляючи обличчя під холодний вітерець. 
     — Отам на столі візьми список завдань, які треба виконати сьогодні вранці. І залиш мене самого, я подрімаю в кріслі з півгодини, бо вже зовсім не можу думати, — сказав капітан, не обертаючись. 
    *** Прокинувся Завірюха близько десятої години. Все тіло заклякло, та все-таки він поспав дві години, і це підкріпило його. Капітан бадьоріше зустрів Недєльського, коли той прийшов доповісти про виконання завдань. 
     — Одна новина добра, а друга погана, товаришу капітан, — сказав сержант. 
     — Починай з поганої. 
     — Ще раз перевірено телефонні лінії — вашу і професора Верхара. Ніяких слідів підслухування не виявлено. 
     — Що ж, значить вони одержали повідомлення іншим шляхом. 
     — А на центральній телефонній станції? 
     — Що “на центральній телефонній станції”? 
     — Чи не можуть підслухувати на самій центральній телефонній станції? 
     — Ну що ти, це нісенітниця! Знаєш, що значить організувати підслухування на центральній? Для цього навіть у більшої банди, ніж ця, руки надто короткі. Це може зробити тільки міліція відносно особливих небезпечних злочинців. 
     — Але звідки ж тоді вони довідалися про вашу розмову з Верхаром, товаришу капітан? 
     — Не знаю! Розумієш — не знаю! 
     — А я б на всяк випадок перевірив центральну станцію, — впирався Недєльський. 
     — Облиш. У нас і так досить роботи. — Ну, а яка там добра новина? 
     — Комісяк повідомив, що сліди на шосе під Отвоцьком відповідають формі шин автомобіля інженера Згожельського. Під час обшуку в машині на обшивці заднього сидіння і правих дверцят виявлено кілька коричневих плям, схожих на кров. Поручик сказав, що їх уже взяли на експертизу. 
     Обличчя Завірюхи проясніло: 
     — О, тут уже щось є! Нехай Барський покаже машину вдові Чорної Ручки і Товстому Казекові. Якщо вони впізнають її, то це вже буде доказ. Ну і ці плями… 
     — Товаришу капітан, я підготував заміточку для преси, — сказав Недєльський. 
     — А-а, — кивнув Завірюха, — ти зробив це швидко, чи настільки ж і добре? — Капітан узяв аркуш, який подав йому Недєльський, і прочитав: 
     “Самогубство чи вбивство? 
     Як стало відомо з добре поінформованих кіл, працівники Міського управління міліції розслідують загадковий злочин. Місяць тому на вулиці Новогродській знайдено труп В.Р., дружини працівника, який займав високу посаду в одній з центральних установ. На другий день на Празі знайдено труп… чоловіка А.Р. На перший погляд, усе свідчило про те, що А.Р. через ревнощі вбив свою дружину, а потім сам покінчив самогубством. Проте ретельне слідство виявило, що ця версія помилкова: чоловік і жінка Р. стали жертвою жахливого злочину. Останнім часом міліція арештувала В.Г., яка багато років була служницею Р. Є підозра, що вона має безпосереднє відношення до цього злочину. Арештована вперто відмовилась давати будь-які свідчення, з чого слідчі працівники роблять висновок, що вона або сама є вбивцею, або ж приховує справжнього злочинця. Перебуваючи під слідчим арештом, В, Г, намагалася покінчити самогубством, але її пощастило врятувати. Тепер хвора перебуває в тюремному госпіталі, стан її здоров’я важкий”. 
     Капітан схвально кивнув головою: 
     — Добре. Тільки останнє речення пропоную викреслити. Досить того, що вона вже намагалася покінчити. 
     Недєльський узяв замітку, викреслив останнє речення і запитав, що робити далі. 
     — А тепер, друже, подзвони в усі редакції і запропонуй їм надрукувати цю інформацію. Не забудь про Агентство преси, — через нього звістка може потрапити в усі провінціальні газети. І, звичайно, дай на радіо. 
     — Але яка нам з того користь, товаришу капітан? 
     Завірюха пригладив чуприну. 
     — Побачиш сам… Якщо пощастить. А якщо не пощастить, тоді я скажу тобі, на що розраховував. 
    *** — Вам телеграма з Кракова, пане капітан, — сказала секретарка, усміхаючись. 
     Завірюха взяв у неї аркушик з наклеєними стрічками слів. 
     Телеграма повідомляла: 
     “Сьогодні о десятій годині сорок хвилин на контрольному пункті у Лисій Поляні затримано австрійського громадянина Гомолякса (Гомолякса) і легкову машину реєстровий номер СUХ—С5 (СUХ—С5) при спробі контрабандою вивезти шістдесят кілограмів срібла. Згідно з вашим листом більш детального обшуку не проведено. Гомолякса і його машину затримано до розпорядження столичного управління. Командування прикордонними військами Краківського округу”. 
     Капітан Завірюха на радощах мало не поцілував пані Ірену. Молодці хлопці — не проґавили! Друга риба в тенетах! 
     Вирвавши аркушик з блокнота, він почав швидко щось писати. Секретарка ніжно дивилася на його кучеряве волосся, в якому подекуди вже просвічувала сивина. По хвилі капітан підвів голову і, вагаючись, глянув на секретарку. 
     — Можете ви зробити мені приємність? 
     Ірена почервоніла і скромно опустила очі. 
     — Ах, пане капітан, я… 
     — В такому разі візьміть, будь ласка, і особисто відішліть оцю телеграму. 
     — І все? — запитала вона розчаровано, беручи папірець. 
     Завірюха схилився над протоколом свідчень Владислава Стонки. Але не встиг прочитати й сторінки, як на порозі з’явилася постать міліціонера. 
     — Ви до мене? — спитав капітан, поглядаючи на домашній плетений кошик, що його тримав у руках міліціонер. 
     — Прийшла мати бандита, якого ви, товаришу капітан, арештували, і принесла йому харчі. Я хотів запитати, чи можна передати в камеру цю їжу… 
     Завірюха, вагаючись, глянув на розкладені документи “Вести”, на кошик, прикритий грубою салфеткою. Йому не хотілося відриватись од роботи, яку щойно розпочав. 
     — Поставте передачу отут на столі і прийдіть десь за півгодини, я зараз зайнятий… 
     Тільки-но він повернув до розкладених документів, як у двері знову постукали. 
     — Збожеволіли, чи що? — гаркнув капітан і мимоволі пожалкував, що сам послав секретарку передати телеграму. — Заходьте! — Завірюха одним махом згріб усі документи “Вести” в шухляду. 
     До кабінету ввійшов Решкевич. 
     — Не заважаю? 
     — Ну що ви! Дуже прошу! — збрехав Завірюха, підводячись назустріч інспекторові, йому було незручно за те, що справу передали до міністерства. 
     — Я заходив у справі до Комісяка, — почав Решкевич, сідаючи на стілець, де кілька годин тому сидів Владислав Стонка, — і довідався про напад на вас. Думаю, зайду привітаю Завірюху, що так щасливо відбувся… 
     — Це дуже мило, — трохи зніяковів капітан і підсунув інспекторові цигарки. — Закурюйте. 
     — Дякую. Може, запалите моїх? — Він дістав з кишені пачку американських сигарет. Капітан ущипливо подумав, що вдячний американець, напевно, подарував Решкевичу піввагона цього курива. — Ну, розкажіть про той напад. Я питав Комісяка, але він сам мало що знає, — сказав, затягуючись, Решкевич. — Злочинець признався, хто і чому намовив його напасти? 
     Завірюха поворухнувся і мимохідь глянув на інспектора: 
     — А чому ви думаєте, що бандита хтось намовив? Міг же він напасти на мене, щоб пограбувати. Він саме про це й свідчить. 
     Решкевич зім’яв у попільничці тільки-но запалену сигарету й іронічно скривився: 
     — Навіщо нам замилювати один одному очі, капітане? Ясно, що цей напад мав зв’язок із справою “Веста”. Нападати з метою грабунку на працівників міліції? 
     Обидва засміялися. 
     — Ви, капітане, мали рацію, наполягаючи на продовженні слідства у справі “Веста”, — вів далі інспектор. — Ну що ж, коли людина визнає, що зробила помилку, то це не соромно, правда? 
     У капітана вперше виникла іскорка симпатії до Решкевича. 
     — Ви не ображаєтесь, що я звернувся у міністерство? 
     — Як я можу ображатися? Ви зробили так, як підказувало вам сумління, от і все! А що я через те маю гору неприємностей — то вже зовсім інша справа. 
     Вони вперше розмовляли щиро, по-товариському, без прихованих претензій. І капітанові хотілося якось підсолодити гірку пілюлю, яку він підготував для Решкевича. 
     — У ваших аргументах в справі “Веста” було багато життєвої правди. Тільки не завжди можна робити те, що вигідніше, іноді треба керуватися тим, що є більш слушним, — сказав Завірюха, несвідомо цитуючи Верхара. 
     — Згода, — кивнув головою Решкевич. Потім, намагаючись змінити цю не дуже приємну для нього тему, вказав рукою на кошик, який стояв на письмовому столі: — А це що? Підробіток до зарплати — торгуєте з-під поли? — запитав жартома. 
     — Це? — засміявся у відповідь Завірюха. — Харчі для того, який хотів мене вбити. Мати його принесла. Треба передати, що там… 
     — І як людина великодушна, ви, звичайно, будете підгодовувати його? 
     — Це залежить від того, що тут є, — відповів Завірюха, знімаючи з кошика салфетку. — Ковбаса, хліб, кусок грудинки і тістечка…. Можна дати, хай знає мою добрість… 
     Дальшу розмову перебила секретарка. Збуджена, червона від обурення вона влетіла до кабінету. 
     — Це нечувано, пане капітан!.. — І обірвала на півслові, побачивши, що капітан не сам. Завірюха попросив вибачення і разом з секретаркою вийшов з кабінету. 
     — Що сталося? 
     — На пошті не хочуть негайно посилати вашу телеграму. Кажуть, що спочатку повинні передати в усі обласні комендатури якісь розпорядження з Головного управління. Я наполягала, благала, але мені сказали, що передадуть не раніше, ніж через дві години… 
     — Не годиться! — сказав Завірюха. — Нашу телеграму вони мусять передати негайно! Це справа дуже серйозна. І всі накази, хоча б від самого бога, повинні почекати… 
     — Я туди вже не піду, — категорично заявила секретарка. — Це нахаби. 
     — Гаразд. Тоді я піду туди сам, — вирішив капітан. — Повернуся через п’ятнадцять хвилин. Попередьте, будь ласка, інспектора. 
     Та коли він прийшов назад, Решкевича в кабінеті не було. 
      7 
     Неділя. День видався чудовий, сонячний — такі дні бувають у Польщі на початку осені. Тим важче сержантові Недєльському було в цей день чергувати. 
     — Бачиш, інші люди як люди, — дорікала мати, коли він, затягуючи пояс, виходив з дому, — підуть у неділю кудись до парку, погуляють, увечері — в театр… А в тебе навіть свята немає. Навіщо це все? 
     Сержант удав, ніби не чує, і мовчки поцілував її в щоку. Чи зрозуміє колись мати, що ця важка, зв’язана з усякими незручностями і небезпеками робота дає йому справжнє щастя? Нічого не вдієш, тут вони не могли знайти спільної мови. Ці близькі люди жили в двох зовсім різних світах. Усе те, що для молодого Недєльського було важливе і дороге, сивоволоса жінка сприймала як набір пустих лозунгів. А скільки разів йому доводилося терпіти, коли зустрічав своїх співстудентів і ті з в’їдливим співчуттям запитували, чи правда, що він чи то дільничний міліціонер, чи керує вуличним рухом? 
     Недєльський зціплював зуби, але в нього ні на хвилину не виникала думка скинути цей мундир. 
     Неділя була спокійна, не сталося нічого такого, що вимагало б втручання чергового міліції. Тільки після обіду близько четвертої години безнадійну нудьгу порушив телефонний дзвінок. Черговий біля камер арештованих повідомляв, що один з в’язнів, які перебувають під слідством, раптом захворів. 
     — Напевно, симулює, — буркнув Недєльський. — Я зараз приїду. 
     У довгому коридорі зустрів чергового. 
     — Чорт його знає, що з ним таке. Стогне, кричить, каже, ніби щось тисне в грудях… А то репетує, що темніє в очах і він нічого не бачить. Може симулює, — пояснював черговий, ідучи поряд з Недєльським. 
     — Побачимо, — стримано відповів сержант. 
     Камера була освітлена електричною лампочкою. Тут сиділо шість чоловіків. Недєльському не треба було запитувати, де хворий — той лежав на нарах, всі ж інші зібралися навколо, голосно обговорюючи незвичайний випадок. Сержант підійшов до нар. Арештовані розступилися. 
     — Чого прикидаєшся? Вставай! — гостро почав Недєльський, але одразу ж обірвав: це був “їхній” в’язень — Владислав Стонка. Блукаючий погляд, вкритий потом лоб, скривлені від болю уста, конвульсивні рухи, якими він рвав одяг на грудях, і сповнене жаху, майже звіряче скигління не лишали сумнівів, що ця людина справді серйозно хвора. 
     — Хай йому чорт! — вилаявся наляканий черговий. — Ще п’ятнадцять хвилин тому з ним не було так погано! 
     — Негайно викличте лікаря! — сказав Недєльський. Черговий кинувся до телефону, а сержант почав розстібати в’язневі сорочку. Він нахилився над Стонкою, і в обличчя вдарило гаряче повітря з легким, але виразним запахом гіркого мигдалю. Страшна підозра вразила Недєльського. Ще ближче нахилився до Стонки. Помилки не було — з рота хворого пахло гірким мигдалем! 
     — Хворий що-небудь їв перед приступом? — спитав він інших в’язнів, відчуваючи, як по спині побігли мурашки. 
     — А он там лежить, — показали на стілець, де стояла порожня коробка з недоїденим тістечком. 
     Недєльський узяв тістечко і, обережно розламавши його, понюхав. Той самий зловісний запах гіркого мигдалю. Сержант навіть не оглянувся, коли позаду відчинилися двері і в камеру ввійшов черговий, а за ним — низький чоловік з чемоданчиком у руці. 
     — Доктор Калюжний, — коротко відрекомендувався той. — Хто тут захворів? 
    *** На другий день Калюжний прийняв капітана Завірюху. Лікар, як завжди, був причепливий і владний. Капітан, однак, удав, що не помічає цього. Подякувавши за швидке і дійове втручання, почав розпитувати про подробиці. 
     — Причиною захворювання був ціанистий калій, — пояснив Калюжний. 
     — Доза смертельна? 
     — В тістечку було близько двох грамів ціанистого калію, а щоб загинула доросла людина, досить 0,18 грама цієї отрути. 
     — Як хворий почуває себе? 
     — Йому краще, але кілька днів ще доведеться побути в госпіталі. 
     — Інакше кажучи, я не можу з ним зустрітися? 
     — Ні в якому разі, — наїжився Калюжний. — Коли людина з-під арешту потрапляє до мене, вона вже не в’язень, а просто хворий. Не раніше як через два—три дні… — і лікар підвівся, даючи зрозуміти, що розмову закінчено. 
     Та доктор Калюжний помилився. Капітан того ж дня розмовляв з Владиславом Стонкою, причому на бажання самого хворого. Злочинець добивався цього так завзято, влаштовував такі скандали, що лікар, вичерпавши всі засоби впливу, викликав капітана. 
     — Ідіть уже до того божевільного, бо він зруйнує мені госпіталь! — сказав він капітанові. 
     Владислав Стонка зустрів капітана з явною полегкістю і, хоч був ще дуже слабий, намагався підвестися на ліжку. 
     — Лежи, лежи спокійно, — мовив капітан. 
     — Пане комісар, коли б не ви… Коли б не ви, — почав Стонка, — то я б уже здох, як собака… 
     — Як це, коли б не я? — здивувався Завірюха і подумав, що хворий, певно, в гарячці переплутав його з сержантом Недєльським. — Мене ж тут не було, коли ти отруївся. 
     Стонка похитав головою: 
     — Я знаю, що кажу, пане капітан. Я все знаю. Мені весь час не виходило з голови те, що ви сказали про того, якого вбили у Кракові, щоб не видав… 
     — Про Фльорека? 
     — Ага, про нього. Я вкусив тістечко, відчув дивний смак і відразу згадав того Фльорека. А інакше я зжер би все тістечко, пане капітан… 
     Стонка аж розплакався з жалю до самого себе. Господарі повелися з ним як з твариною. Нарешті заспокоївшись, злочинець подивився червоними від сліз очима на капітана і рішуче мовив: 
     — Тепер скажу все, пане комісар, як на сповіді. Гнитиму в кутузці, але й їм не дам утекти з Польщі! А вони вже готуються, готуються, негідники. Ну, я їм підготую, пане комісар. Питайте, про що хочете, все скажу! 
     Завірюха дістав з портфеля записну книжку і засвітив невеличку лампу на нічному столику. 
    *** — Хвилиночку, я закладу новий аркуш, — сказала пані Ірена і непомітно глянула на годинник. Уже п’ята година, а цій диктовці не видно кінця! Завірюха поспішив заспокоїти її, що залишилося небагато. 
     — Я готова, — сказала секретарка. 
     — “Одержати пістолет я мав у ювелірному магазині Мирослава Згожельського. Мені треба було пред’явити умовний знак — янтарний мундштук і сказати усний пароль: “Країна, в якій говорять “Guten Tag”. Так я й зробив, після чого одержав від Мирослава Згожельського пістолет “Веста”, калібр 7,65, з якого мав убити капітана Романа Завірюху…” 
     Монотонне стукотіння друкарської машинки раптом затихло. 
     — Чому ви не пишете? — здивувався Завірюха. 
     Секретарка з жахом глянула на нього. 
     — Що вас непокоїть? Як бачите, цього наміру не виконано, — усміхнувся капітан і почав диктувати далі: 
     — “Таке завдання мені дав Ян Галка, який пообіцяв за це винагороду — двадцять тисяч злотих і десять годинників марки “Лонжін”. 
     — Який жах! — Секретарка знову перестала друкувати. 
     — Чому? Цілком ділова умова, і ціна непогана. Я б сам за себе стільки не дав, — жартував Завірюха. 
     — “Крім того, Галка обіцяв, що коли я успішно виконаю це завдання, то зможу заробити ще більше, беручи участь в останньому “ділі”, яке банда має намір розпочати в Кракові. Воно стосується якогось початкуючого спекулянта. Галка називав його “Оленем”. Той хоче придбати оптом велику партію годинників. Годинники будуть доставлені йому в готель, спекулянт заплатить за них велику суму готівкою (Галка говорив про п’ятсот тисяч злотих), а потім у нього одразу ж відберуть усі годинники. Як саме відберуть — не знаю. Галка мені казав тільки, що я маю стояти на варті, і за це обіцяв двадцять тисяч злотих. Згадував також, що він і його спільник уже деякий час обробляють цього “Оленя”, от-от має бути операція. Що вони думають робити, коли пограбують “Оленя”, які в них дальші плани — цього не знаю. Галка ніколи більше нічого не казав мені про банду. Не знаю я й того, чому операція має бути в Кракові, хоч “Олень” буцімто живе у Варшаві”. 
     — Ну, здається, все, — сказав Завірюха, закриваючи записну книжку. 
     Секретарка витягла аркуш з машинки і почала складати сторінки протоколу. 
     — Але ж ви не допустите цього “діла”, пане капітан? — запитала вона, все ще думаючи про те, що диктував їй Завірюха. 
     — Навпаки, — засміявся капітан. — Не тільки допущу, а навіть сам постараюся бути при цьому. Треба ж узнати, що то за “Олень”… 
     — Це страшенно важке завдання, — похитала головою пані Ірена, яка завжди вважала роботу слідчого чимось близьким до чорної магії. 
     — Не таке вже й важке, — заперечив капітан, беручи акуратно складені сторінки машинопису. — Адже за всіма цими людьми вже давно і невпинно стежать. Думаю, що Барський… А ось і він! 
     У двері просунулася руда чуприна хорунжого. 
     Пані Ірена сподівалася, що Барський при ній розповість, хто такий “Олень”, але капітан обняв хорунжого за плечі і повів до свого кабінету. Секретарка тільки й почула, як Завірюха спитав: 
     — Успішно? 
     — Так, товаришу капітан. Післязавтра у Кракові… 
     Потім Завірюха старанно зачинив двері, і все стихло. 
       РОЗДІЛ IX 
     1 
     У вівторок вранці погода зіпсувалася. Почав накрапати дощ, похолоднішало. 
     — Радіо передає, що це короткочасний дощ, — втішав Завірюха Юрека В’юна, який турбувався, що завтрашня поїздка до Кракова може бути неприємною. 
     — Ну, коли радіо твердить, що короткочасний, значить негода буде добрі три дні, — похмуро пророчив Юрек. — То, кажете, треба змінити і номер нашої “Варшави”? О боже, видно, буде якась велика робота? 
     Капітан не відповів. Шофер так і не довідався, чого, власне вони їдуть так далеко. 
     Близько десятої години подзвонив поручик Комісяк: 
     — Слухай, ну його к чорту! — почав без будь-якого вступу. — Чи ти, нарешті, закінчиш з тією “Вестою”? Мені вже немає життя через неї. 
     Завірюха усміхнувся. 
     — Мерщій прийми таблетку, бо ти й справді віддаси кінці, і міліція втратить одного з найбездарніших начальників оперативного відділу… 
     — Ще побачимо, хто перший віддасть кінці! — образився жовчний начальник. 
     — Ну, без жартів, — серйозно сказав капітан. — Яка там у тебе знову халепа з цією “Вестою”? 
     — Подзвонили з управління міліції Старого Міста, що до них прийшов якийсь чоловік, домагається побачення з слідчим, який веде справу Ремів. Звідти його прислали до мене, — мовляв, “оперативний”, до нього з усякою справою можна. 
     — Прізвище? 
     — В тому-то й справа, що він не хоче сказати свого прізвища. 
     — А скільки йому років — старий чи молодий? 
     — Та близько тридцяти. А ти що, хочеш особову анкету записати по телефону? Скажи краще, що мені з ним робити? Сплавити? 
     — Комісяк, уб’ю тебе, якщо ця людина зараз же, негайно не буде тут! 
     — Ти знаєш, хто це такий? — здивувався поручик, відчуваючи збудження капітана. 
     — Догадуюсь і дуже прошу: пришли його до мене з ким-небудь, щоб, боронь боже, не передумав і не втік по дорозі. 
     — Гаразд, — сказав Комісяк. — Тут саме твій Недєльський; нехай ескортує. 
     Завірюха поволі поклав трубку і взяв сигарету. 
     За кілька хвилин у двері постукали. 
     — Прошу! 
     До кімнати ввійшов Недєльський. За ним стояв високий чоловік. Один тільки погляд обличчя, як зникли всі сумніви: це саме та людина, на яку він чекав. Сиві скроні, вкрите зморшками обличчя, вираз гіркоти, що застиг біля лінії рота — усе це старить його, але обличчя те саме! 
     — Добрий день! — невпевнено говорить прибулий. 
     Завірюха швидко підходить до нього, подає руку і чітко каже: 
     — Добрий день, пане Теофіл. Я чекав на вас! 
     Недєльський дивиться на капітана, ніби хоче впевнитися, що це не галюцинація. Незнайомець приголомшений. 
     — Я знав, що ви прийдете, — каже Завірюха, садовлячи відвідувача на стілець, і дає знак Недєльському, щоб той залишився в кабінеті. Потім мовчки виймає з шафи вирізану частину портрета і кладе перед незнайомим: 
     — Пізнаєте? 
     — Так, це я, — тихо мовить Теофіл, і в голосі його відчувається зворушення. — Якщо ви знаєте моє ім’я і цей портрет, то, мабуть, знаєте і все інше про мене? 
     Капітан непомітно вмикає магнітофон. 
     — Знаю багато про вас. 
     — Це значно полегшить розмову. Але я не припускав, що Вероніка так швидко зрадить усі таємниці нашої нещасливої сім’ї… — В голосі його відчувається легкий жаль і розчарування. 
     — Ваші претензії до Вероніки безпідставні, — швидко реагує капітан. — Це не вона “зрадила”. Зрадили вас листи, що ви писали… — Якусь мить Завірюха вагається, — до дружини свого батька. Вероніка тільки підтвердила те, що ми вже знали, вірніше, про що догадувалися раніше. Найкращим доказом є те, що, розшукуючи вас, ми мусили вдатися до підступу, бо Вероніка не захотіла сказати вашу адресу. 
     — Як це — до підступу? — Теофіл занепокоєно дивиться на капітана. 
     — Замітку про арешт Вероніки написав наш працівник, якого ви тут бачите, заради вас, пане Теофіл… 
     — То Вероніка не намагалася покінчити самогубством і її не підозрівають у вбивстві? — голос Теофіла схвильований, у ньому переплітаються подив, радість і полегкість. 
     — Вероніка цілком здорова. Ви ще сьогодні зустрінетеся з нею. І ніхто її не арештовував, вона за власним бажанням перебуває в цьому будинку. Так безпечніше. 
     Напевне, щось раптом зламалося в душі Теофіла. Капітан і Недєльський скромно відвертають погляд, — неприємно бачити, як плаче дорослий чоловік. 
     — Вибачте, це нерви, — каже Теофіл, кусаючи губи, — мені соромно за цю слабість. 
     Капітан розуміє, що допитувати його в такому стані немає сенсу. І щоб дати Теофілові час оволодіти собою, Завірюха вирішує розповісти, що він знає про нього. 
     Сержант Недєльський здивовано дивиться на синю лапку, на якій написано: “Теофіл Ремович” і нижче: “(до справи “Веста”)”. У Недєльського є причина дивуватися — цієї папки він ніколи не бачив, хоч знає напам’ять усю документацію справи. Сержант не підозрював, що всі документи, які є в цій папці, капітан зібрав за кілька останніх днів, після затримання Вероніки Галки, і що це один з етапів тієї підготовчої роботи, яку розпочав Завірюха, пославши в пресу незрозумілу замітку. Капітан переглядає документи, коротко передаючи зміст їх. 
     — В актах костьолу під номером 2437/1926 є запис про те, що 24 грудня 1926 року охрещено хлопчика, якого назвали Теофіл Август. В документі записано, що батько дитини невідомий, а в графі “мати” стоїть прізвище відомої в той час оперної співачки. Мати хлопчика померла під час пологів, тому дитину принесли до костьолу названі батьки: Ян і Вероніка Галки, які жили в Мінську Мазовецькому. Вони зареєстрували дитину під прізвищем Ремовича, заявивши в той же час, що хочуть всиновити її. 
     Капітан спинився і глянув на Теофіла. Той сидів, затуливши руками бліде обличчя. Завірюха перегорнув сторінку. 
     — В архівах Варшавського повітового суду за 1927 рік є документ, який визнає батьками Теофіла Августа Ремовича подружжя Галок — Яна і Вероніку. Минає багато років, і ось під час гітлерівської окупації в тому ж повітовому суді знову розглядається справа цього хлопця: батьками вже п’ятнадцятилітнього Теофіла Августа Ремовича визнано Августа і Вільгельміну Рем. Тут є картка прописки, на підставі якої Теофіл був прописаний у домі Ремів по вулиці Новогродській до фатального для нього 1945 року. 
     Капітан замовк. У кабінеті так тихо, що чути, як Недєльський, вражений не менше від Теофіла, нервово малював олівцем на папері. 
     — Розповідати далі? — питає Завірюха, збентежено поглядаючи на чоловіка, який сидить навпроти. 
     — Прошу, розповідайте. 
     — Далі йде документ з військово-польового суду, який у березні 1945 року розглядав справу про Теофіла Августа Ремовича за участь у збройному нападі на поштовий фургон, що віз гроші до банку. Напад не вдався, злочинці втекли, єдиний, кого піймали з пістолетом у руках, був Теофіл Август Ремович, Беручи до уваги молодість злочинця, трибунал засудив Теофіла Августа Ремовича на десять років ув’язнення. По дорозі з суду спільники Теофіла напали на тюремну карету, поранили двох конвоїрів, убили шофера і забрали Ремовича з собою. — Капітан відривається од документа і каже: — То були дуже неспокійні часи, органи безпеки всю увагу зосереджували на боротьбі проти політичного підпілля та диверсійних банд. Тому Ремовича розшукували не дуже ретельно, і ті розшуки нічого не дали, хоча було припущення, що засудженого відбили його спільники — боялися, щоб хлопець не виказав інших співучасників. 
     Завірюха перегорнув останню сторінку. 
     — А це свідчення Вероніки Галки, що торкаються деяких подій того періоду, коли народився Теофіл Ремович. Рік 1925/26 знаменний для Августа і Вільгельміни Рем двома пам’ятними випадками. Вільгельміна тяжко захворіла на туберкульоз і, зробивши перерву у навчанні, виїхала на рік до Швейцарії. Август Рем у цей час познайомився, а згодом і ближче подружив з відомою співачкою, артисткою варшавської опери, прізвище якої стоїть у графі “мати” на свідоцтві про хрещення Теофіла Августа. Вероніка, яка п’ять років служила в домі Августа Рема і знала господаря ще холостяком, у тому ж році вийшла заміж за Яна Галку. Після повернення Вільгельміни Рем Вероніка за власним бажанням звільнилася з роботи, пояснюючи це сімейними обставинами, необхідністю зайнятися дитиною, яку вона всиновила. Вероніка знову повернулася на цю роботу тільки тоді, коли її покинув чоловік. Але в той час Вільгельміна Рем уже знала таємницю народження свого всиновленого сина. Ось що говорять про Теофіла Августа Ремовича документи, зібрані в цій папці. 
      2 
     Теофіл Ремович розповідав багато годин. Часом хвилювання не давало йому говорити, і тоді наставали довгі перерви. Це траплялося особливо в ті хвилини, коли йому доводилося згадувати свою названу матір, яку він любив значно глибше, ніж рідного батька. 
     — Я не звинувачую свого батька, — говорив Теофіл, жалісно усміхаючись. — Він оддав мене на виховання Галкам, не знаючи, що Ян Галка професійний злодій. А зробив це тому, що я був плодом його безумства — напевно, єдиного в житті, — і компрометував його. Батько був педантично скрупульозним у всіх справах, хворобливо вразливий у всьому, що стосувалося його репутації. Біля Яна Галки я навчився злодійського ремесла… 
     — Це вже ми знаємо, — перебив Завірюха, щоб не завдавати йому зайвих неприємностей. 
     — Я, правда, прив’язався до Вероніки. Вона жінка обмежена, але щиро любила мене, і хто знає — якби Галки розійшлися раніше, можливо, я залишився б чесною людиною. Протягом ряду років Вероніка заміняла мені матір, а Ян — батька. Та коли Вільгельміна Рем випадково відкрила старанно приховану таємницю свого чоловіка і зажадала, щоб я повернувся до батька — це був для мене жахливий удар. З підвала Яна Галки я раптом перейшов до покоїв на Новогродській Мені треба було вчитися всього з самого початку в цьому новому світі, в той час, коли старий світ Яна Галки усе ще не відпускав мене. В шістнадцять років пане капітан, не так легко позбутися звичок і поглядів які виробилися за ці роки в злодійській компанії на званого батька. І крім того, мене ніколи не покидала образа на Августа Рема. Через своє самолюбство він поламав мені життя! Теофіл міцно стиснув руки, намагаючись оволодіти собою, помовчав трохи і почав знову: — Зате я глибоко полюбив Вільгельміну, яка стала для мене справжньою матір’ю. Це була ніжна, вразлива душа. її життя проходило в тіні сильної індивідуальності чоловіка. Це ж заради нього вона відмовилась од кар’єри артистки, про яку мріяла з молодих років. Мати — я завжди так називаю її в думках — вчилась у театральній школі, аж до тієї фатальної поїздки на лікування в Швейцарію. А коли повернулась, батько не дозволив їй продовжувати навчання, бо хотів, щоб вона приділяла увагу тільки йому. Він не бажав, щоб його прізвище згадувалося на театральних афішах. І вона здалася. До війни брала участь у різних аматорських спектаклях з благотворною метою, а після війни, коли таких спектаклів уже не організовували, бавилася з магнітофоном, записуючи сцени з великих творів, яких їй ніколи не довелося грати на сцені. Ми багато розмовляли з матір’ю, разом читали і завдяки цьому за чотири роки, проведені в домі батька — з сорок першого до сорок п’ятого — я більше навчився і більше розвинувся розумово, ніж за п’ятнадцять років у домі Галки Але вовка тягне до лісу. В порядному, солідному домі батька мені не вистачало гострих пригод і всяких злодійських справ. Під кінець війни я почав тікати нишком на базар, де діяла банда Яна Галки. Там я познайомився з усією злодійською верхівкою тодішньої Варшави. Мати нічого про це не знала, була певна, що я ходжу на уроки англійської мови, на нелегальні збори гімназистів. Сам я не крав, гроші мені були непотрібні, але слухав розмови про вдалі крадіжки, приглядався, як Галка підробляв фабричну марку на крадених годинниках, проби золота, й іноді допомагав йому. Там же я познайомився з Раком… 
     — З ким? — скрикнули одночасно обидва, Завірюха і Недєльський. 
     — З Раком. Не знаю, чи це його справжнє прізвище, чи кличка, розпитувати про такі деталі не зовсім безпечно, — пояснив Теофіл, здивований несподіваною реакцією. 
     — Прошу, розповідайте далі, — стримався капітан. 
     — Рак казав, що він офіцер якоїсь підпільної організації. Справді, у нього завжди була зброя і багато грошей. І коли він запропонував мені вступити до його загону, я охоче згодився. Незабаром після цього я з батьками виїхав з міста на канікули, а через тиждень після нашого від’їзду у Варшаві спалахнуло повстання. Не знаю, чим відзначився Рак із своїм загоном у тому повстанні, не знаю, чи взагалі він брав у ньому участь. Після визволення діяльність Рака скидалася на звичайний бандитизм. 
     Батько під час війни вів разом з інженером Генриком Згожельським приватну торгівлю, а після визволення покінчив з цим і перейшов у розпорядження Міністерства промисловості; йому зразу ж дали високу посаду як рідкісному на той час спеціалістові по точних приладах. Там же почав працювати й інженер Згожельський. Їхній магазин перейшов братові інженера Мирославу Згожельському, який з часом переобладнав його на ювелірний. 
     Теофіл на мить замовк, немов збираючись з думками. Завірюха вирішив допомогти йому: 
     — Отже, на фургон напав загін Рака? 
     Теофіл ствердно кивнув головою: 
     — То був не перший і не останній напад цієї групи. Після суду мене, як ви знаєте, відбили спільники. Батько, довідавшись про все, що сталося, негайно пустив серед сусідів чутку, ніби я загинув од вибуху міни. Роздобув навіть фіктивне свідоцтво про смерть — тоді це було неважко. І знову, як і після мого народження, його найбільше хвилювала не моя доля, а власна репутація. Він тільки й думав про те, щоб не втратити доброго імені, бо саме починав кар’єру в новій Польщі, і це для нього було найважливіше. На моє прохання Ян Галка повідомив батька, що я перебуваю в безпечному місці — в одному монастирі, який мав зв’язок з військовою організацією, тією самою, куди входив і загін Рака. Батько приїхав до монастиря і, добре вилаявши мене, велів лишатися там і надалі. “Треба почекати, — казав він, — якщо цей устрій не протримається, то все забудеться, а якщо зміцніє, то й тоді, напевно, буде якась амністія”. І я залишився в монастирі, в одязі монаха. Спочатку думали, що я пробуду там кілька місяців, але справа затяглась, і я, виконуючи бажання батька, за допомогою монахів пройшов курс гімназії, а потім і ліцею. Минуло десять років. Десять років — це стільки ж, на скільки засудив мене військовий суд! Я писав батькові листи, благав, щоб він дозволив мені покинути монастир і віддати себе в руки правосуддя. Але той не дозволяв. Наглядав за мною Ян Галка, який переїхав жити в Краків і став солідним купцем і промисловцем. До того ж мене стримував страх перед помстою моїх спільників і, що тут приховувати, перед органами безпеки. А втім, пильнували мене і монахи. Словом, батько ладен був принести в жертву будь-кого, аби тільки зберегти своє добре ім’я і честь. 
     Завірюха співчутливо глянув на цього згорбленого, передчасно постарілого чоловіка і підсунув йому сигарети. 
     — Монахи не курять, — гірко посміхнувся Теофіл після невеличкої паузи продовжував свою сповідь: — Кілька років я не бачив Рака. Він з’явився весною 1954 року в товаристві Яна Галки і Мирослава Згожельського. Довгенько говорили з ігуменом, потім забігли до моєї келії. Не знаю, про що вони розмовляли з ігуменом, але відтоді в монастирі почали з’являтись незнайомці. Час від часу заїжджали закордонні автомашини, здебільшого австрійські. Тоді всім братам заборонялося підходити до старої каплиці, а мене почали ставити на варті біля дверей до цієї каплиці. З уривків розмов, які мені доводилося чути, з недомовок Рака і Галки, я зрозумів, що монастир став перевалочним пунктом у якійсь контрабанді. Іноді у мене виникала підозра, що там провадиться навіть шпигунська робота. У 1955 році я пережив гарячі хвилини. Під мурами монастиря вбили якусь жінку. Міліція обнишпорила весь монастир. Я провів цілу ніч у сховищі, в погребах монастиря, про які доти я й не підозрівав. Монастирський воротар розповів мені потім, що ця жінка не раз бувала в монастирі; вона приходила, показувала спеціальний розпізнавальний знак, і її впускали на зборища в каплицю. Незабаром після того вбивства до мене прийшов батько. Він був пригнічений і наляканий: на підприємстві — батько працював тоді в Бюро імпорту точних приладів — виявилися серйозні зловживання. Прикриваючись офіціальними торговельними угодами Бюро, в Польщу завозили безмитні посилки з швейцарськими годинниками, які йшли на чорний ринок. Батько сказав про це інженерові Згожельському, який уже був заступником головного директора. Той грубо пригрозив йому, що донесе на мене, якщо батько хоч слово скаже про своє відкриття. За кілька днів після цієї розмови Згожельський підвищив батька по службі, дав йому посаду торгового директора. Батько опинився в пастці, хоч спочатку не мав уявлення про розміри і систему небезпечного промислу цієї шайки. Я ще раз запропонував віддати себе в руки органів правосуддя, але батько не хотів про це й чути. “Напевно, буде якась велика амністія, — казав він. — Треба ще почекати”. Його буквально проймав дрож від самої думки про скандал, який станеться, коли я вийду з монастиря. Тим часом банда більше й більше обплутувала його. Вони втягнули свої дії сестру матері Шміт, яка завжди була винна батькові, бо витрачала багато грошей на своїх коханців. Це стало ще одним знаряддям шантажу відносно батька. Бандити частіше примушували його мовчати, а він все ближче ознайомлювався з їхньою діяльністю. Коли з закордону прибуло кілька посилок на його ім’я, батько забрав додому всі свої печатки, бланки, штампи, щоб цим перешкодити злочинцям підробляти підписи і доручення. Незабаром на його рахунок в ощадкасі почали надходити великі суми грошей. Звідки, навіщо — батько не знав. І його охопив жах. На нещастя, весною 1957 року батька за сумлінну довголітню працю нагородили орденом. Про це писали в газетах, до нього приїжджали кореспонденти. Становище цієї хворобливо честолюбної людини ставало нестерпним: з одного боку загальне визнання, чудова репутація, перспективи дальших успіхів по службі, а з другого — болото злочинності, яке засмоктувало його все глибше й глибше. І все-таки батько зволікав. Велів мені чекати, поки придумає який-небудь вихід. Проте я бачив, що він просто відкладає фатальне рішення, жде, власне кажучи, невідомо чого. В мене, на жаль, не знайшлося відваги, щоб за нього прийняти потрібне рішення. Далися взнаки десять років життя в монастирі. Я був послушним і боязким. Якою страшною ціною довелося мені за це заплатити. 
     Теофіл похилив голову на груди, щоб приховати хвилювання. Капітан співчутливо глянув на нього. Так, ця людина не могла зважитися прийняти рішення. їй перебили хребет. 
     — Коли ви довідалися про смерть батьків? 
     — Через кілька днів мені розповів про це Ян Галка. Він сказав, що батько вбив матір, — голос у нього знову задрижав, — а потім наклав руки на себе. 
     — І ви повірили Галці? 
     — Ні. Я б повірив, якби батько обмежився самогубством. У тому становищі він міг це зробити, щоб врятувати свою честь. Але я ніколи не повірю, щоб він міг вбити її… Трохи опам’ятавшись від удару, я відкрито сказав про це Галці. 
     — А він що? 
     — Обняв мене і почав умовляти: “Краще повір, Теось, краще повір”. Він, знаєте, любить мене своєю злодійською любов’ю і прив’язаний до мене. Я почав кричати в нестямі, що довідаюсь, хто її вбив і сам розправлюся з убивцею. Тоді Галка остеріг мене перед якимось “шефом”, котрий безжалісно знищує кожного, хто стане йому поперек дороги. “Я сам боюсь його, Теось, — казав мені Галка, — будь розумний, ще трохи, і вся ця проклята лавочка буде ліквідована. їм життя вже не повернеш, а сам можеш головою заплатити…” 
     — “Шеф” — це Рак? — запитав Завірюха, перезирнувшись з Недєльським. 
     — Ні. Мабуть, не Рак. Доти Галка ніколи при мені не називав Рака шефом. Взагалі, тоді я, здається, вперше почув, що є якийсь “шеф”. 
     Завірюха хвилину щось зважував. Потім спитав: 
     — А крім Рака і Галки ви бачили ще когось у монастирі? 
     — Так, обох Згожельських. А втім, частіше ювеліра. Бачив багатьох іноземців, і ще всяких темних типів. Вони приходили іноді, коли банда зустрічалася в каплиці з іноземцями. 
     Завірюха занепокоєно потер підборіддя. 
     — А ви не помітили когось, хто міг би бути шефом? 
     — Ні. Мабуть, шеф — це якийсь іноземець. 
     — Навряд. Ви ж самі казали, що іноземці часто змінювались. А чи не доводилося вам чути кличку Чорна Ручка? — знову спитав капітан, шукаючи між паперами пачку сигарет. 
     Теофіл мовчав. Мовчанка затяглася надто довго, і капітан, знайшовши сигарети, здивовано глянув на нього. Обличчя у того було спотворене гримасою чи то болю, чи огиди. Теофіл дивився на капітана з якимось дивним напруженням, ніби в ньому відбувалася страшна боротьба. Завірюха і Недєльський відчули, що за хвилю станеться щось незвичайне. Нарешті блідий Ремович важко підвівся і, ледве ворухнувши губами, сказав: 
     — Я вбив його! 
     Потім важко, як мішок, повалився на письмовий стіл. 
      3 
     Обабіч шосе росли старі тополі, листя яких вже бралося першим осіннім рум’янцем. Темно-синя “Варшава” мчала з усіх своїх п’ятдесяти кінських сил. Жодного перехрестя з червоним світлом! Жодного регулювальника! Юрек В’юн був веселий, мов щиглик, і досить приємним тенором наспівував якусь мелодію. 
     Сержант Недєльський сидів позаду біля капітана Завірюхи, що, здавалося, дрімав чи глибоко замислився. Капітан змарнів останнім часом. Але тепер здається, уже близько щасливий кінець. “А чи щасливий?” — занепокоєно подумав Недєльський і злегенька торкнувся плеча Завірюхи. 
     — Товаришу капітан! 
     — Що? — розплющив очі Завірюха. 
     — Сподіваюсь, я вас не розбудив? 
     — Ні, я не спав. Хоч і не завадило б, бо останні два дні я майже не спав. 
     — Я, товаришу капітан, — вагаючись почав Недєльський, — повинен вам признатися… 
     — Ну? — з удаваною суворістю мовив Завірюха. — Сповідайся, що ти накоїв. 
     — Я все-таки пішов на центральну телефонну станцію, щоб перевірити телефон професора Верхара. 
     — Ти впертий, як осел, — засміявся Завірюха. — Ну і що ти там узнав? 
     — Нічого. Черговий офіцер просто виставив мене за двері. 
     — Я думаю, — сказав капітан, — що їм, нічого більше робити, щоб давати звіт кожному працівникові міліції. 
     Недєльський почервонів, хвилину подумав, говорити далі чи ні, і нарешті сказав: 
     — Але я не відмовився від свого, товаришу капітан. 
     — І що ти зробив? Сподіваюсь, обійшлося без дурниць? 
     — Я сказав про це майорові Риделю, коли носив свідчення Теофіла, і він обіцяв перевірити станцію по своїй лінії. 
     Завірюху не дуже радувала ця ініціатива, але, побачивши зажурене обличчя Недєльського, він махнув рукою: 
     — Ат, кінець кінцем тут нема нічого страшного. Ридель ввічлива людина, от і пообіцяв тобі. 
     “Варшава” мчала мов стріла. Позаду, приблизно за кілометр, їхала якась сіра машина. Вона теж збільшила швидкість. 
     Незабаром минули Радом. Обід застав їх у Кельцях. 
     — Пане начальник, може, зробимо перерву, вкинемо щось у живіт? — благально сказав Юрек В’юн. 
     — Вперед! — відповів безжалісний капітан. — Через дві години наїсися в Кракові. 
     — Цікаво, — почав згодом Недєльський, — чи встигне Барський до нашого приїзду обшукати машину Гомолякса? 
     — Він полетів учора літаком, отже, в його розпорядженні був вечір і сьогодні весь день. 
     — Думаю, що, крім срібла, у Гомолякса є й щось інше, адже це вже ліквідація банди… 
     — Самоцвіти? — догадався капітан. 
     — Авжеж. 
     — Ти забуваєш, що в них є ще машина Мирослава Згожельського, який збирається їхати нею до Брюсселя, — нагадав капітан. — Але я певен, що коштовний камінь Чорної Ручки знайдеться якщо не в одній, то в другій машині… Ну, Юреку, — сказав Завірюха, — як там твій шлунок? До Кракова витримає? 
     В’юн, який уже хвилин п’ятнадцять мовчав, похмуро знизав плечима: 
     — Я тут не маю права голосу, пане начальник. Був наказ? Був. А наказ — не газета, його не обговорюють… 
    *** Вони під’їжджали до Кракова, і Юрек спитав: 
     — Де будемо жити, пане начальник, у тому Кракові? 
     — Ми з Недєльським у готелі “Поллєра”, а ти в “Староміському”. 
     — Не разом? — засмутився шофер. 
     — Ні, не разом. Ти навіть до готелю нас не підвозитимеш, висадиш біля вокзалу. Ми, розумієш, звичайні мандрівники, які приїхали у Краків з Лодзі. А ти шофер, привіз у службових справах свого директора до Нової Гути. 
     — Отепер мені зрозуміло, чому ми змінили номер нашої “Варшави”. 
     — Краще пізно, ніж ніколи, — в’їдливо зауважив Недєльський, але Юрек відповів на це зневажливою мовчанкою. 
     — Мене весь час не покидає думка про Теофіла, — сказав трохи згодом Завірюха. — Адже те, що пережила ця людина — то справжній кошмар. 
     — Знаєте, товаришу капітан, мені теж шкода Теофіла, — признався Недєльський. — Наскільки краще було б, якби він відбув покарання. 
     — Гм, це ясно! Реми жили б і досі, сам Теофіл давно був би на волі. А тепер що? Тюрма. 
     — Але ж він по суті непогана людина, — сказав сержант. 
     — Непогана, але надто слабовольна. Тому Рак та Генрик Згожельський використали його — дали пістолет і наштовхнули на Чорну Ручку, сказавши, що то вбивця його батьків. Я дуже добре все уявляю. Теофіл чекає в лісі під Отвоцьком, а обидва компаньйони тим часом їдуть з Чорною Ручкою до Товстого Казека. Вони знають, що Ремович не втече, — адже він хоче узнати правду про смерть своїх батьків. “Почекай тут, — кажуть йому, — ми повернемось, і ти узнаєш, хто їх убив”. 
     — Ні, вони точно сказали, що привезуть з собою вбивцю, — заперечує Недєльський. 
     — Але ж після стількох років він зважився втекти з монастиря, прибув до Варшави, знайшов колишніх спільників Отже в ньому давно вже наростала буря. 
     — Вони, мабуть, спеціально залишили його в лісі, щоб та буря дозріла, — хвилюючись каже Недєльський. Але капітан дивиться на речі реальніше. 
     — Не думаю. Скоріше просто не хотіли, щоб Теофіл бачив, як відбиратимуть коштовні камені у Товстого Казека, адже тоді могло б скластися враження, що Чорна Ручка не спільник їм, а це викликало б у Теофіла підозру — чи справді звинувачений Чорна Ручка винен в убивстві. Коли Теофіл несподівано приїхав і монастиря, у когось із бандитів, напевне, виникла думка використати його, щоб прибрати Чорну Ручку, про зраду якого вони вже, мабуть, знали. Можливо, це була думка самого “шефа”, бо тут відчувається хватка спритного злочинця. Адже таким чином Теофіл не тільки допоміг би їм позбутися Чорної Ручки, але й потрапив би в ще більшу залежність від них. А вбити Теофіла вони не наважувались: до нього відчував слабість Ян Галка. Хоч, правда, в останню мить, шеф міг покінчити і з ним. У монастирі стільки тайників і підземних сховищ! 
     Довгенько їхали мовчки. Кожен з них перебирав у пам’яті вчорашні свідчення Теофіла Ремовича. 
     — Виходить, Ковальський усе-таки помилився щодо алібі інженера Згожельського? — сказав по хвилі Недєльський. 
     — Е, друже, — знизав плечима Завірюха, — їхня нарада могла в той день і справді відбутись. Це підтверджує і секретарка. Але Ковальський переплутав години. Нарада в парку могла закінчитися близько одинадцятої, а йому здалося, була вже перша. 
     Недєльський не міг не визнати слушності таких міркувань, тим більше, що алібі встановлювали через якихось два тижні після події. Капітан закурив сигарету і знову повернув до попередньої розмови. 
     — Якщо Теофіл убив Чорну Ручку, будучи психічнохворим, то це визнають на суді за пом’якшуючу обставину. А підстави для того є. Досить згадати, як дивно він поводився після вбивства. 
     — І справді, — підхопив Недєльський. — Рак і Згожельський затирали сліди, виливаючи навколо бензин та масло, а Теофіл спокійно чистить пістолет, загортає його в газету, яку напередодні приніс у монастир Ян Галка. 
     Завірюха кивнув головою: 
     — Пам’ятаєш, він казав, що не міг спокійно сидіти, мусив неодмінно щось робити. 
     — Взагалі він діяв нелогічно, — знову жваво підхоплює сержант-магістр. — Рак і Згожельський веліли кинути пістолет в озеро за двісті кроків, а він мов у сні бреде лісом, виходить на дорогу, знову повертає в ліс і нарешті закопує пістолет під дубом. І це його пояснення… — хитає головою Недєльський. — “Мені було жаль пістолета, я, пам’ятаю, думав, що він може ще пригодитись”. Бідолаха навіть забув, що в ньому не було більше жодного патрона. Добре, що ні Рак, ні Згожельський не стежили, як він виконав доручення! Але чому вони кинули Чорну Ручку саме в тому місці? 
     — Тепер це вже зрозуміло. Нещодавно там було вбито шофера таксі. Бандити хотіли переконати, що серія злочинів не мають нічого спільного з “Вестою”. Тому й привезли труп до Отвоцька. З Гомоляксом домовилися, що той їхатиме до Варшави теж через Отвоцьк. По дорозі вони зустрілися, і бандити передали Гомоляксу коштовності. Машиною закордонного туриста перевозити їх завжди безпечніше. 
     — Краків, — обізвався Юрек В’юн, який хоч і не брав участі в цій довгій розмові, але жадібно слухав, не пропускаючи жодного слова. 
     — Ну, значить, підходимо до фінішу “Вести”, — зітхає Недєльський. — Коли тільки… 
     — Що — коли? — підхопив капітан. 
     — Коли тільки банда, сполохана зникненням Теофіла, не змінить свого плану і не збереться десь в іншому місці, а не в монастирі. 
     Завірюха похитав головою: 
     — Думаю, що плану вони не змінять. Теофіл залишив їм листа, у якому писав, що накладе на себе руки. Правда, йому можуть не повірити. Але на кільканадцять годин, які їм лишилося пробути в Польщі, бандити навряд чи шукатимуть нового місця. Після арешту інженера вони намагаються випередити час і зібратися в монастирі для них менш ризиковано, ніж втратити ще одну добу, шукаючи нове сховище. Словом, усе з’ясується сьогодні ввечері… 
     На п’ять хвилин пізніше від них у Краків в’їхала сіра “Варшава”, в якій сиділо двоє чоловіків. 
     Приїхавши до Кракова, Завірюха і Недєльський пішли не в готель, як планували, а в обласне управління міліції. 
     — Треба організувати все для нашої операції в монастирі, — пояснив капітан причину зміни своїх намірів. — Схематичний план, який ми накреслили з майором Риделем у Варшаві, треба тут на місці обговорити з офіцером, який очолить допоміжну групу… 
     — Потрібно багато людей? — поцікавився Недєльський. 
     — Багато не багато, а чоловік двадцять—тридцять потрібно буде, щоб оточити монастир. 
     Через п’ятнадцять хвилин Завірюха і Недєльський вийшли з управління дуже збентежені. Тільки-но вони відрекомендувалися, як їм передали зашифровану телеграму з Міністерства внутрішніх справ: 
     “Є нові обставини. План нездійсненний. Завтра приїжджаю. Дійте в межах виключно власних можливостей. Підкреслюю: виключно власних можливостей. Привіт Недєльському. Майор Ридель”, 
     Капітан ще раз прочитав речення: “Дійте виключно в межах власних можливостей”. Що все це означає? 
     — Щось там сталося за останні години, — мовив Завірюха, — якщо Ридель вважає участь краківської міліції небажаною. Але що б то могло бути? 
     — І що означає привіт мені? — запитав Недєльський, намагаючись якось розплутати таємницю. 
     — Хвилиночку, — випростався капітан. — “Привіт Недєльському”. Справді. Значить, Ридель щось мав на думці, коли написав про це в службовій телеграмі. Чому тебе вітає майор? 
     — Товаришу капітан, — вхопив його за руку Недєльський, — а може, це те підслухування на центральній телефонній станції? 
     Вражений Завірюха глянув на юнака. Так, це єдина справа, у зв’язку з якою майор може вітати Недєльського. Але яке відношення це має до краківської міліції? 
     Капітан подав сержантові руку і доброзичливо сказав: 
     — Ну, то вітаю і я тебе. Виходить, ти мав рацію, а не я. Браво, друже! 
    *** У готелі для них уже підготовили номер. Майор Ридель діяв точно. У шафі знайшли повний комплект радіофонічної апаратури, за допомогою якої чути було все, що діється в сусідній кімнаті. За дорученням органів адміністрація готелю поселила там Оленя — людину, яка хотіла швидко і легко стати мільйонером і вже за годину мала провести корисну для себе операцію з годинниками. Завдяки напруженій праці оперативного відділу і особисто поручика Комісяка, Завірюха знав не тільки, як звати Оленя, де він живе, чим займається, але й те, в якому місці і о котрій годині має відбутися зустріч, скільки грошей і якими банкнотами узяв цей чоловік з ощадної каси, щоб заплатити за доставлені годинники. Правда, Олень не дуже цікавив капітана, куди більше йому хотілося взнати, що за люди ті, котрі спочатку “продадуть” годинники за півмільйона злотих, а потім відберуть їх, лишивши улюбленця фортуни без грошей і “товару”. 
     Точно о дев’ятнадцятій годині в кімнату Оленя постукали. Потім почулися голоси прибулих, і Недєльський схопив капітана за руку: 
     — Це Галка! 
     — І Мирослав Згожельський, — так само пошепки мовив капітан і поглядом наказав сержантові мовчати. Вони вислухали всю розмову — дуже чемну і люб’язну. Чули, як Олень розпаковував і лічив годинники, як Галка, щохвилини попльовуючи на пальці, дбайливо перераховував банкноти. Тривало все це досить довго. Нарешті торговці, на пропозицію Оленя, відзначили діло чаркою коньяку і, ввічливо попрощавшись, вийшли. Прочинивши двері, Завірюха і Недєльський бачили, як обидва чоловіки швидко попрямували коридором. Ні Завірюха, ні сержант Недєльський не помітили, що з протилежної кімнати через отвір для ключа за ними в свою чергу стежить чиєсь око. 
     — Отже, закінчилася перша дія драми Оленя. Тепер невеличка перерва, після якої почнеться друга, — випрямляючись, сказав Завірюха. — Згожельський і Галка за кілька хвилин збагатилися на півмільйона злотих, а дурний Олень радіє, що в нього є п’ятсот новеньких годинників… Чуєш, як цей бовдур порпається в коробці? 
     Не більше як через п’ятнадцять хвилин після відходу ввічливих бізнесменів, у двері Оленя знову постукали. 
     — Хто там? — почувся тремтливий голос Оленя. 
     — Прошу відчинити. Міліція! 
     У кімнаті запанувала могильна тиша. Недєльський стиснув капітана за плече: 
     — Як це міліція? — пошепки запитав, ще більше витягуючи шию до репродуктора. Завірюха шикнув на сержанта. 
     — Нас повідомили, — говорив у кімнаті Оленя чоловічий голос, — що ви скуповуєте перевезені контрабандою годинники… 
     — Але ж, пане начальник… — застогнав Олень. 
     — Я вас ні про що не питаю! — гостро перебив той. — Ось моє службове посвідчення. Я проведу обшук… Станьте отут біля вікна і не рухайтеся з місця. 
     З репродуктора почулося чи то ридання, чи зітхання… Потім — тиша, в якій чути було тільки глухі кроки. Заскрипіли дверцята шафи. І знову кроки. 
     — Що у вас в цій картонній коробці? — Голос був притишений, наче той, хто питав, нахилився до підлоги. 
     — Боже мій! — застогнав Олень. Примарний мільйонер раптом відлетів од нього десь у простір, уступаючи місце менш приємному, але реальнішому видінню залізних ґрат. 
     — Ага, годиннички! 
     — Пане офіцер… 
     — Мовчіть і не рухайтеся з місця! 
     Шарудіння картону — відкрили коробку: 
     — Так, так… — наспівно каже “міліціонер”. — Знаєте, це п’ять років, не менше. Хіба… 
     — Хіба що?.. — підхопив Олень з надією в голосі. 
     — Хіба що ви віддасте мені ці годинники без квитанції і без протоколу обшуку… 
     — Але ж то справжній грабунок! Таке добро! Я заявлю в міліцію! 
     — Будь ласка, можете заявляти. Телефон на столі. Розмовляємо без свідків. Ніхто не повірить, коли ви щось скажете проти мене. А проти вас свідчитимуть оці годинники. Дрібничка — п’ятсот штук! П’ять років! 
     Довга-довга мовчанка. Чути тільки хрипке дихання Оленя, який буквально задихається від страху, жадібності й безсилої люті. 
     — Ну, що ви вибираєте? 
     — Ех, бери вже мою важку, политу кров’ю і потом працю, бандите! — спалахує збожеволілий від жалю невдалий мільйонер. 
     — Ну, тільки обережно! Бо я можу передумати і напишу ще протокол! 
     Завірюха і Недєльський чують, як прибулий запаковує годинники, обгортає папером. Потім іронічне: 
     — Бажаю вам успіху в дальших справах!.. — Двері грюкнули. І тоді Олень вибухає плачем. Ні, то не плач — реве зубр, якого поранили в самісіньке серце. 
     — Пора, — тихо каже Завірюха. Притримуючи за рукав Недєльського, він обережно висовує голову в двері і бачить спину чоловіка в картатому спортивному плащі. Намагаючись, щоб невідомий не помітив їх, обидва йдуть за ним. 
     — Тільки без ніякого шуму, — квапливо попереджає капітан. — Ми лише простежимо за ним. 
     Вони доходять до сходів, і ось перша несподіванка: чоловік у спортивному плащі зник за рогом стіни, ніби раптом розтанув у повітрі. 
     — Скажіть, — питає Завірюха служника, — тут є ще який-небудь вихід на вулицю?.. 
     — Нема, — здивовано відповідає той. — А в чому справа? 
     — Ви не бачили, тут не проходив чоловік з коробкою? 
     — Бачив. Збіг сходами, наче за ним гналися. Є… 
     Служник не доказав, бо обидва незнайомі, ризикуючи поламати собі ноги, кинулися вниз. Вибігши надвір, вони побачили, як за ріг найближчої вулиці повертав автомобіль. Жодного таксі, жодної машини поблизу не було! 
     — Чорт! — вилаявся Завірюха. — Був би тут Юрек із своєю “Варшавою”. 
     Але Юрека не було. 
    *** Юрек В’юн не знав, що робити цілий вечір у Кракові. Він вийшов на вулицю. Перед готелем стояла “Варшава”, і Юрек, не довго думаючи, вирішив трохи проїхати містом. 
     — Щоб суглоби в тебе не заржавіли, старушко, — сказав, з насолодою запускаючи мотор. На площі його затримав світлофор. Раптом Юрек побачив капітана Завірюху і Недєльського, які сідали в таксі. Зрадів — ото буде потіха! Поїде слідом, а завтра хвалитиметься, мовляв, знає все, що вони робили ввечері. І ось — зелене світло. Таксі рушило, і Юрек уже хотів їхати, коли це поперед нього заїхало інше таксі. 
     У нього секунд через п’ятнадцять сіли два чоловіки. 
     “Ах, ти такий!” — у думці вилаяв Юрек непроханого гостя, але обігнати його на тісних вулицях Кракова не міг. Зненацька таксі загальмувало. Зупинився і Юрек. Попереду він побачив машину, в якій їхав капітан. Вона теж стояла. Ось із неї вискочив Недєльський і побіг до кіоска з цигарками. 
     — Але чому цей тип не їде? — дивувався Юрек, поглядаючи на таксі, що стояло попереду. Недєльський повернув до машини, ховаючи в кишеню пачку сигарет. Та ось машина з капітаном і сержантом рушила з місця, таксі, що плуталося перед В’юном, поїхало за нею. 
     “Що за чорт?” — дивувався Юрек. Через кілька хвилин машина Завірюхи повернула вліво, і — о диво! — таксі попрямувало туди ж. 
     “Ну стривайте, — подумав Юрек, — я поїду за вами, побачу, що ви за півні”. 
     Через деякий час будинків стало менше — почалося передмістя. Уже стемніло, треба було ввімкнути світло, але Юрек погасив навіть підфарники. Через якусь хвилину передній автомобіль теж погасив світло. Тільки таксі, в якому їхав капітан Завірюха і сержант Недєльський, пронизувало темряву сильним світлом своїх фар. 
    *** Янтарний мундштук і пароль легко відкрили перед ними важку, оковану браму монастиря. Воротар, не сказавши ні слова, повів їх довгою галереєю. Кожен крок звучав тут, як у порожній бочці. 
     — Усі вже зібралися? — спитав Завірюха монаха. 
     — Не знаю. Нічого не знаю, — відповів той. — Ми не цікавимося тим, що діється в приміщенні наших добродійників. Знаємо, що ви, панове, жертвуєте чималі суми на наш монастир, і дозволяємо вам час від часу тут збиратись. Але, заглиблені у вічність, ми не цікавимось тлінним світом… 
     Завірюха подумав, що в цих монахів голови в небі, а ноги явно на землі, у тлінному світі. Але промовчав, намагаючись запам’ятати дорогу, якою йшли, порівнюючи її в пам’яті з тим, що чув від Теофіла. Сержант Недєльський ішов на півкроку позаду. Перед залізними дверима зупинилися. Монах постукав, і двері тихо прочинились. “Напевно, добре змазані, бо не скриплять, хоч важать, мабуть, кількасот кілограмів”, — мимохідь подумав капітан. У темряві коридора ясніло біле вбрання іншого монаха. 
     — Далі вас, панове, поведе цей брат, — сказав монах і відійшов. 
     — Дякуємо вам, брате, самі знаємо дорогу, — твердо мовив капітан. Монах, який охороняв двері, схилив голову на знак згоди. Завірюха впевнено рушив коридором і за третім по черзі поворотом зійшов на сходи. Він знав розташування цієї частини монастиря, — план її накреслив Теофіл — знав, що сходи ведуть на хори покинутої каплиці, в якій відбуваються зборища банди. Недєльський у таких же, як і в капітана, туфлях на каучуку тихо йшов за ним, відчуваючи, як у нього дедалі дужче б’ється серце. 
     Юрек В’юн поставив машину на глухій бічній дорозі за якихось сто метрів од входу в монастир. Це була алея з акацій, густе гілля яких, мов шатро, добре захищало “Варшаву” од непроханих очей. Юрек бачив, як Завірюха і Недєльський вийшли з таксі і почали стукати в браму. Друга машина стояла в тіні дерев посередині між переднім таксі і “Варшавою” Юрека. Тепер у Юрека вже не було сумніву, що за його “начальником” шпіонять пасажири другого таксі. Коли монастирська хвіртка зачинилася за обома працівниками міліції, Юрек почув, як грюкнули дверцята машини, і за хвилю друге таксі промчало повз нього, повертаючи до Кракова. Але вже без пасажирів. 
     В кущах під мурами монастиря Юрек побачив слабкий вогник цигарки. 
     — Ждуть негідники, — буркнув шофер. — Ну то й я почекаю. 
    *** Великий і похмурий зал. Колись тут була напевно каплиця. Про це свідчило високе склепіння з стрункими колонами, хори, де ще стояв розібраний орган. Капітан залишив двері трохи причиненими і разом з Недєльським примостився за пюпітром диригента хору. Акустика залу була ідеальна, — вони добре чули кожне слово, сказане за великим дубовим столом, освітленим старовинною люстрою. 
     — …п’ятсот тисяч злотих, — роблячи олівцем якісь обчислення, закінчив речення Мирослав Згожельський. 
     — У тебе ми переховували триста вісімнадцять тисяч, — нагадав йому Ян Галка, заглядаючи через плече. 
     — Вважаймо, триста тисяч, — недбало заперечив Згожельський. — Бо вісімнадцять тисяч я видав на організаційні справи… 
     — Трохи дорогувато обходяться нам ці справи, — сказав чоловік, який сидів спиною до хорів. Завірюха і Недєльський не бачили його обличчя, але не мали сумнівів, що це і є той. хто відібрав годинники у Оленя. На ньому ще й досі той самий картатий плащ. 
     — Давайте не будемо сваритися через такі дрібниці, — сказав ображений пан Згожельський і поправив купки банкнотів, що лежали на столі. 
     — Сюди треба ще додати ці п’ятсот годинників, — мовив Галка, вказуючи на картонну коробку, яка стояла біля грошей. 
     — Ні! — гостро заперечив чоловік у плащі. — Ці годинники повернемо до митниці. їх позичено, щоб виконати оборот з Оленем… 
     — Ти збожеволів, Рак? — обурився Галка. — П’ятсот годинників повернути до митниці? Це ж купа грошей! 
     Почувши прізвище “Рак”, Завірюха ущипнув Недєльського за руку. Рак! Отже, це був Рак! 
     — Годинники повернемо до митниці! — Рак грюкнув кулаком по столу. — Ви завтра виїжджаєте за кордон, а я ще залишаюсь. Ви можете наплювати на все, а я не маю наміру віддуватися за все і за всіх! І не рискуватиму ні собою, ані своїми людьми в митниці. Ви добре знаєте, що годинники взято з митного депозиту і їх сьогодні ж треба повернути на склад. Досить того, що ми заробили на них півмільйона. Зрештою шеф думає так само, ось він прийде, можете запитати. 
     Почувши слово “шеф”, Мирослав Згожельський негайно змінив тактику. 
     — Слухай, Галка, він має рацію. Не треба надмірно випробовувати долю. Особливо тепер, коли забрали мого брата. Ти завжди залишишся жадібним лоточником. 
     — Тільки без лоточників! Тільки без лоточників! — обурився Галка. — Теж мені аристократ знайшовся! Ти такий самий злодій, як і я! 
     В цю мить сталося таке, що ледве не привело до нещастя. Недєльський, надихавшись пилюки, вже кілька хвилин відчував, як у нього свербить у носі. І саме тоді, коли Галка закінчив говорити, сержант не витримав і… чихнув. Правда, він встиг затиснути ніс пальцями, звук вийшов глухий, але чудова акустика залу на мить стала ворогом капітана і сержанта. 
     — Що це? — запитав Рак, прислухаючись. 
     — Я нічого не чув, — сказав Згожельський і теж прислухався. 
     — Я теж не чув, — грубо обізвався Галка, ще червоний від гніву. 
     — Мабуть, мені почулося, — знизав плечима Рак, і тільки тоді Завірюха та Недєльський полегшено зітхнули. 
     — Ну, давайте приступимо до розподілу, — запропонував Згожельський, присуваючи до себе складені в купки банкноти. 
     — Я допоможу тобі, — мовив Галка, жадібно загрібаючи частину грошей. 
     — Ну, ви діліть гроші, а я на хвилинку вийду. Зараз повернуся, — сказав Рак і рушив до дверей. 
     — Ти йдеш зустрічати шефа? — запитав Згожельський, перегортаючи першу пачку банкнотів. 
     — Так, — відповів Рак, але по голосу капітан догадався, що той збрехав. 
      4 
     Минуло п’ятнадцять хвилин відтоді, як монастирська хвіртка зачинилася за капітаном Завірюхою, а Юрек просунувся лише на кілька десятків метрів. Він хвилювався, бо підозрілі несподівано зникли. При світлі місяця він побачив на фоні неба край монастирського муру. І раптом на цьому мурі виросла чорна постать людини. Вибравшись наверх, невідомий підтягнув на руках свого товариша. Потім дві чорні, плоскі, ніби вирізані з картону, постаті обережно почали спускатися на другий бік монастирського муру. 
     “Ах, негідники!.. — в душі вилаявся Юрек. — І що тепер мені робити? Я не мавпа, щоб самому видертися на такий мур…” 
     Проте, дійшовши до того місця, де невідомі перелізли через мур, Юрек впевнився, що бути мавпою тут зовсім не обов’язково: з вершини муру звисала зачеплена гострими гаками тонка, але міцна шовкова канатна драбинка… 
     Юрек не вагаючись став на перший щабель цієї драбинки. 
    *** Капітан глянув на годинник. Вони сиділи на хорах уже п’ятнадцять хвилин. Але йти звідси не можна — за всяку ціну треба побачити Рака в обличчя (а повертаючи назад, злочинець мав обернутися лицем до хорів). Аби тільки негідники не довідалися від монахів, що ще двоє з янтарними мундштуками пройшли цього вечора в бандитське кубло. 
     — Як ти думаєш, Згожельський, Гомолякс усе підготує для нас у Відні? — поцікавився Галка, на мить відриваючись од грошей. 
     — Авжеж, на Гомолякса можна покластися, — відповів Згожельський, слинячи пальці, перш ніж перейти до наступної пачки банкнотів. 
     — Чого тільки він досі нічого не повідомив про себе? — Галка з сумнівом похитав головою. 
     — Він ніколи не писав раніше, ніж через сім—десять днів після від’їзду. Чого ж йому тепер робити виняток? Це було б навіть необережно! 
     У Недєльського, мабуть, затерпла нога, бо він тихенько ворухнувся. Капітан повернув голову, щоб зауважити йому, і… остовпів: на порозі, наставивши пістолет, стояв чоловік у картатому плащі. Недєльський помітив напасника лише тоді, коли в залі загримів його голос: 
     — Руки вгору! Без жартів, пане Завірюха! 
     Капітан зрозумів, що вже не встигне витягти пістолет, і натиснув курок, не виймаючи зброї з кишені. Гримнув постріл, але куля тільки дзьобнула штукатурку за півметра од дверей. Бандит стрибнув і з розмаху вдарив Завірюху рукояткою пістолета по голові. Втрачаючи свідомість, капітан побачив перекошене від страху і ненависті обличчя інспектора Решкевича і сержанта-магістра, який стояв, піднявши руки вгору. 
    *** Гримнуло приглушено, але виразно. То був постріл! Уже не маскуючись, Юрек кинувся вздовж муру до брами, над якою блимало світло. З пістолетом у руці влетів до порожнього сірого присінка, збивши дверима гладкого монаха. Юрек вхопив його за каптур і поставив на ноги: 
     — Де тут два чоловіки?.. 
     — Туди, туди пішли! — застогнав монах, показуючи на довгий коридор, скупо освітлений жовтим світлом електричних лампочок. 
     — Ведіть! — наказав Юрек, якому здавалося, що він стоїть не на кам’яній підлозі, а на гарячій блясі. 
     — Але ж я не можу покинути… Треба повідомити старшого брата… — знову застогнав монах. 
     Тоді Юрек потягнув товстуна за собою. Монах почав бурмотіти заупокійну молитву. 
     “Ну, коли йому щось зробили!..” — подумав Юрек. 
     І раптом дорогу їм перегородили масивні двері. 
    *** Уже внизу Завірюху облили водою, капітан розплющив очі і знову побачив перед собою обличчя інспектора Решкевича. 
     — А що, капітане, хіба я не радив вам поставити хрест на справі “Веста”? Тепер доведеться ставити хрест над вами і вашим асистентом. А шкода, можна було б обійтися без цього. 
     Завірюха мовчки оглянувся навколо. Недєльський був похмурий, блідий, руки у нього зв’язані. Сержант уникав погляду капітана. Решкевич, Ян Галка і Мирослав Згожельський стежили за кожним рухом затриманих. І на додаток до всього капітан відчув, що його руки прив’язані до спинки стільця. 
     — Даремні надії, — відгадав його думку Решкевич. — Звідси не втечеш. Хіба що на той світ, — красномовно помахав пістолетом. 
     — Слухай, Рак, — презирливо обізвався Завірюха, — можливо, тобі й пощастить покінчити з нами, хоч це іде невідомо, але ти все одно висітимеш на шибениці. 
     — Кого ти лякаєш! — штучно засміявся Решкевич. — Ти єдина людина, яка знає все про мене. Крім цього шмаркача, звичайно, — зневажливо кивнув він на Недєльського. — Коли знайдуть твоє тіло, якщо його взагалі знайдуть, я сам від імені Головного управління міліції покладу вінок на твою могилу… — кепкував Решкевич. 
     Галка схвально зареготав, а витончений Мирослав Згожельський гидливо скривився: 
     — Кінчай, Рак! 
     — Закінчу, закінчу, не хвилюйся. Але спочатку я повинен узнати, як вони сюди потрапили і чого? Якщо не говоритимеш, я зумію розв’язати тобі язик, — пригрозив Завірюсі, який зневажливо дивився на бандита. 
     — Не загрожуй мені, Рак. Те, що знаю я, знає майор Ридель з МВС, а за місяць чи два знатиме з судових звітів уся Польща. 
     — Брешеш! Думаєш, що я дурень, і намагаєшся шантажувати, — процідив Рак і вдарив капітана в обличчя. Завірюха відчув у роті солоний присмак крові. 
     — Герой проти беззахисних! Це твоя спеціальність! Фльорек, якого ти отруїв ціанистим калієм, був беззахисний. Стонка, якого ти теж намагався отруїти, теж був беззахисний. Беззахисною була Вільгельміна Рем… 
     — Досить! — гаркнув Рак. Обличчя у нього зблідло, аж позеленіло. 
     — Рак! 
     Голос пролунав десь позаду, і всі три бандити обернулися до дверей. 
     — Що тут діється? Що за люди? 
     Дивно знайомий був цей гострий і владний голос, але капітан не міг побачити прибулого. 
     — Шеф, — почав Решкевич, — це бляхарі… 
     — Ти знаєш, що я не переношу жаргону. 
     Капітанові здалося, що він уже впізнає цей голос, але припущення було таке неймовірне, що Завірюха одразу ж відкинув його. Та ось дві руки взяли ззаду стілець, різко повернули його на сто вісімдесят градусів, і капітан опинився віч-на-віч з Ковальським. 
     — Ви?! — мимоволі вирвалось у Завірюхи. 
     — Я, — відповів Ковальський, але тепер на його рум’яному, старанно виголеному обличчі не було виразу невпевненості і збентеження. — Несподіванка, правда, капітане? — І перш, ніж капітан встиг щось сказати, додав: — Ваша поява тут — це теж несподіванка. Скільки вас, кажи?! — гостро накинувся він, раптом залишаючи ввічливий тон. 
     — Ви оточені. Весь монастир оточила міліція, — швидко втрутився Недєльський. 
     У Яна Галки затремтіла щелепа, Згожельський схопив Рака за руку, але той тільки презирливо скривився і сказав, звертаючись до шефа: 
     — Це брехня. Оточити монастир вони могли тільки при допомозі краківської міліції, а про це мене повідомили б, адже я тут проводжу перевірку. 
     — Обшукайте їх! — наказав шеф. Рак вправними руками перетрусив кишені Завірюхи, а Галка обшукав сержанта. Побачивши два мундштука з написом “Йоганн Ліпперт і К°”, Ковальський тихо свиснув. 
     — Ну що ж, капітане, бачу, ви добилися значного успіху в розплутанні “Вести”. Я відзначаю це з прикрістю, бо цим вирішується ваша доля. 
     Він узяв із стола пістолет капітана і зарядив. Завірюха мимоволі дивився, не відриваючи погляду, на Ковальського, і в той же час напружував м’язи, намагаючись ослабити пута. 
     — Сподіваюся, успіхи більші, ніж ви думаєте. Ви, наприклад, не знаєте, що австрійський журналіст Гомолякс уже кілька днів сидить під арештом. 
     — Рак? — Ковальський питально глянув на інспектора. 
     — Бреше. Я б знав про це. 
     — Не брешу, — похитав головою Завірюха, з радістю відчуваючи, що спішно зав’язаний вузол на руках трохи подається. — Рак нічого про це не знає, бо Гомолякса піймали на кордоні і перебуває він у прикордонній в’язниці, а не в міліції. Ось чому Гомолякс досі не надіслав вам поздоровлення з Відня, — додав капітан, відчуваючи, що права рука вже вільна. 
     Тепер навіть Ковальського охопила тривога, хоч він і приховував її під личиною спокою та рівноваги. 
     — Якщо ж говорити про скарб, який залишив Чорна Ручка… — вів далі капітан, звільнюючи другу руку. 
     — Досить! — грубо перебив Ковальський, піднімаючи пістолет. Але в цю хвилину Завірюха, мов снаряд, метнувся на бандита і вдарив його в живіт. Над головою гримнув постріл, не завдавши капітанові ніякої шкоди, а сам Ковальський, дико скрикнувши, повалився на підлогу. Завірюха, мов тигр, накинувся на нього. Недєльський ногою відкинув пістолет, який випав у Ковальського, і щосили вдарив інспектора Решкевича. 
     — Ах ти, негіднику! — Галка з кулаками підлетів до сержанта. Мирослав Згожельський, тремтячи, мов у лихоманці, стежив за бійкою з безпечної схованки під столом. І ось у цей гармидер несподівано ввірвався владний голос: 
     — Руки вгору! Стрілятиму! 
     І, немов підтверджуючи реальність цього попередження, під готичним склепінням каплиці лунко гримнув постріл. 
    *** Двері були замкнені. 
     — Відімкніть! — наказав Юрек монахові. 
     — Не можу, — простогнав той, ледве дихаючи після незвичного кросу. — За ними чергує інший брат. 
     Юрек плечем навалився на двері. Монах, якого він усе ще тримав за каптур, мусив зробити те саме. Двері відчинялися поволі, немов були підперті чимось важким. Як тільки щілина стала трохи більшою, В’юн прослизнув у неї, не випускаючи з рук шнурка, яким був підперезаний гладкий монах. 
     — Не можу, я не пролізу! — застогнав товстун. Юрек люто вилаявшись, нахилився, щоб відсунути перешкоду. На підлозі лежала людина. Юрек відтягнув її, і монах проліз у двері. 
     — Брат Яцек! Мертвий! — злякано скрикнув монах, нахиляючись над тілом. 
     — Нема часу. Ведіть далі… 
     Людина на підлозі застогнала. І саме в цю мить пролунав ще один постріл. Стріляли, певно, десь зовсім близько, бо від струсу повітря на голови їм посипалися кусочки вапна. Юрек кинувся на постріл, забувши про заложника, який почав клопотати коло непритомного братчика. Тільки-но шофер минув поворот коридора, як перед ним раптом відчинилися двері і на фоні освітленого прямокутника з’явився чоловік. Невідомий щодуху мчав по коридору. Шофер припав до стіни. Коли чоловік порівнявся з ним, Юрек майстерно підставив ногу і в той же час ударив його рукояткою пістолета по голові. Втікач важко повалився на підлогу. Не встиг Юрек ступити й кроку далі, коли в темний коридор вибіг ще один чоловік. В’юн знову повторив той самий маневр і висунув голову, щоб побачити, чи нема там ще кого. Справді, коридором біг, стрибаючи, як олень, третій. Юрек уже виставив ногу і підняв пістолет, але буквально в останню секунду стримався: при слабкому світлі далекої лампочки він упізнав капітана. 
     — Пане начальник! — радісно гукає Юрек. 
     Завірюха навіть забув спитати, звідки тут узявся шофер. 
     — Що з ним? — показує він на другого невідомого, якого затримав Юрек. — Це наш рятівник! 
     По коридору до них уже бігли сержант Недєльський і ще якийсь чоловік, ведучи в наручниках Яна Галку, Мирослава Згожельського і Ковальського. Супутник Недєльського сковує руки Раку, який усе ще лежить на підлозі, потім вони з сержантом підводять другу жертву Юрека. Невідомий ледве тримається на ногах. 
     — Кому маємо дякувати за порятунок? — звертається до нього капітан Завірюха, довго, від щирого серця потискуючи йому руку. 
     — А ви не пам’ятаєте мене, товаришу капітан? — усміхається той. — Я поручик Лонцький з МВС. 
     — От тобі й маєш! — сплескує руками Юрек. — Це ж той самий поручик, який допомагав нам відвезти бандита, захопленого під мостом. 
     — Він самий, — підтверджує поручик Лонцький. 
     — А я його так стукнув! Боже, якийсь компроміс! — Останнє слово має означати у Юрека “конфуз”. 
     Капітан Завірюха ще раз дякує Лонцькому і посміхаючись запитує: 
     — Ви й тепер “випадково” гуляли біля цього монастиря, поручику? 
     Поручик Лонцький теж сміється і, прикладаючи хусточку до пораненої голови, трохи збентежено каже: 
     — З першого дня мені і цьому товаришеві, — він показує на незнайомого чоловіка, — майор Ридель доручив охороняти вас. І, як виявилося, недаремно. 
       Епілог 
    Найважча робота у капітана Завірюхи почалася з того моменту, яким закінчується наша повість. 
    Тільки на початку листопада всі матеріали справи “Веста” — товсті томи протоколів допиту керівників банди і їхніх спільників, арештованих пізніше, різноманітні акти — знайшли свій остаточний синтез у формі обґрунтованих доказів, що стали основою обвинувального висновку. 
   *** Увечері того самого дня, коли Завірюха одержав відпустку, Юрек В’юн — грошову премію, а Недєльський — офіцерські погони, до капітана зайшов професор Верхар. Діти з веселим галасом, без церемонії кинулися обшукувати кишені старого психолога. Кожна знайдена в них цукерка викликала вибух радості. 
    — Ну, сарана, досить! — докоряв їм Завірюха. — Геть до своєї кімнати, дайте батькові порозмовляти. 
    Дружина забрала дітлахів, і Завірюха з Верхаром посідали у крісла. Радіо стиха грало легкі танцювальні мелодії. Професор поправив окуляри і вийняв з кишені товсту записну книжку. 
    — Невже ти змінив професію і хочеш взяти у мене інтерв’ю? — жартував Завірюха, спостерігаючи цю підготовку. 
    — Можливо, й інтерв’ю, але не для преси, — відповів Верхар, гортаючи свою записну книжку. — Я хотів запитати тебе про деякі подробиці у справі “Веста”. Мене дуже зацікавила ця справа, я в деякій мірі переживав її разом з тобою, тому й хотів би з’ясувати кілька питань. 
    — Тепер я можу тобі все розповісти, — мовив Завірюха, зручніше вмощуючись у кріслі. — Слідство закінчено, справа в прокурора, ніяких таємниць уже немає. Банда була організована майже ідеально. Рак нейтралізував органи безпеки. Ковальський і Згожельський — Бюро імпорту точних приладів, єдину установу, яка могла б встановити, що в продаж надходить забагато імпортних годинників. Банда завдала державі збитків і тим, що штучно організувала офіціальний імпорт годинників, створюючи сприятливі умови для контрабанди, не кажучи вже про контрабанду під вивіскою Бюро. Рем був єдиною людиною, яка напала на слід афери, і тому його вбили. Ну, а що ти хотів з’ясувати? 
    — Мені не дають спокою кілька питань. — Верхар машинально погладив борідку. — Перше: як же все-таки було з убивством Ремів? Адже з того все й почалося, а потім уже ти займався всім, крім цього вбивства. Принаймні, мені так здається, — поспішно застеріг професор. 
    Капітан усміхнувся: 
    — Слушно здається. Після вбивства Чорної Ручки мені стало ясно, що ключ до розгадки смерті Ремів — у афері з годинниками. Я не міг би розплутати цієї таємниці, не розплутавши самої справи “Веста”. Рак чудово розумів це і тому за всяку ціну хотів одібрати від мене справу і передати її в господарський відділ. 
    — О боже, на яку підлість ідуть деякі люди заради грошей! — зітхнув Верхар. 
    — Тут немалі гроші, — запротестував капітан. — “Веста” ввезла контрабандою з-за кордону годинників на двадцять два мільйони триста тисяч злотих! Дорогоцінності, срібло в машині Гомолякса плюс долари, які хотів вивезти за кордон інженер Згожельський, і те, що знайдено під час обшуку в монастирі та на квартирі Ковальського — це ще понад чотири мільйони злотих. Є люди, готові заради таких грошей рискувати своїми і чужими головами. 
    — Нічого не вдієш, — сумно погодився Верхар, — факти свідчать про те, що ти маєш рацію. А звідки, власне, у Чорної Ручки взялися дорогоцінні камені? 
    — Вкрадено у держави. Мирослав Згожельський передав їх Чорній Ручці, щоб той відшліфував, бо в своєму магазині він не хотів цього робити. Адже Згожельський був тільки хазяїном, а шліфувати камені довелося б доручити робітникам. Чорна Ручка мав занадто великий “досвід”, щоб не догадатися, яке майбутнє його чекає: згортаючи свою діяльність, банда не залишила б у живих такого небезпечного свідка. Тому він вирішив заздалегідь вийти з гри, забравши собі дорогоцінності. Але банда стежила за ним. 
    Настала пауза. Потім капітан вів далі: 
    — Ти питав про вбивство Ремів. Банда вирішила вбити їх тоді, коли Рак перехопив у міліції листа Августа Рема: доведений до відчаю батько Теофіла не міг більше мовчати і доповідав про аферу з годинниками. Це був той “вихід”, про який він казав синові під час останнього побачення. Бандити, видаючи себе за працівників Головного управління міліції, по телефону домовилися з Ремом зустрітися в готелі “Ексцельсіор”… Августа Рема неважко було переконати, що коли він прийде в міліцію, то це може насторожити членів банди, тому, мовляв, працівник управління хоче заздалегідь поговорити з ним у такому місці, яке не привертає нічиєї уваги. Представником міліції був Рак, якого Рем доти ніколи не бачив. Рак міг пред’явити своє посвідчення і цим завоювати повне довір’я Рема. Чорна Ручка не був постійним членом банди. Злочинці були надто обережні, щоб приймати рецидивістів, зареєстрованих у міліції. Він тільки час від часу виконував доручення банди. Плануючи якесь “діло”, Чорна Ручка почав працювати в “Ексцельсіорі” як кочегар, і бандити вирішили скористатися з цього. Рак досить часто зустрічався з Августом Ремом, кожного разу в іншому місці, вивідуючи, що знає Рем про банду, чи ділився з ким-небудь своїми підозрами. І тільки тоді, коли впевнився, що лист Рема до Головного управління міліції був першим кроком, Рак затягнув його знову в “Ексцельсіор”, пішов з ним чогось у підвал, а там Чорна Ручка завершив своє діло. Через кілька хвилин після вбивства в котельній сталася аварія, і, поки йшов ремонт, бандитам довелося ховати труп у кімнаті кочегара. Там він пролежав близько дванадцяти годин. Тим часом схвильована Вільгельміна Рем подзвонила вранці Мирославу Згожельському, вона знала, що з ним у чоловіка були якісь таємничі справи. Згожельський заспокоїв її, сказавши, що пришле людину, яка все пояснить, застеріг, щоб не чинила паніки і, боронь боже, не заявляла в міліцію, бо то зашкодить і чоловікові, і Теофілу. Людиною, яку обіцяв прислати Згожельський, був Чорна Ручка. Тільки після смерті Вільгельміни, переглядаючи папери Рема, вони вирішили використати листи Теофіла, щоб інсценувати вбивство і самогубство через ревнощі. 
    Професор знову заглянув у свою записну книжку і, підвівши очі на приятеля, запитав: 
    — Слухай, а чому вони не покінчили з тобою тоді, у квартирі Ремів? Пробач, що питаю про це так грубо, але… 
    — Нічого, нічого, — заспокоїв його капітан. — Я й сам задавав собі це питання. Думаю, що причин було кілька. Насамперед, бандити ще не знали тоді, що я для них такий небезпечний і що мені досить швидко пощастить розкрити їхню діяльність. Тому їм не було потреби рискувати. Рак сподівався припинити слідство. До того ж зустріч зі мною була випадковою. Побачивши мене в квартирі Ремів, бандити самі були захоплені зненацька. Коли б не спішне завдання, то, можливо, вони взагалі пішли б геть, не чіпаючи мене. Так, між іншим, свідчив Ян Галка. 
    — Яке ж то завдання? — поцікавився Верхар. 
    — Злочинці мали забрати з тайника портрет Теофіла, листи до батьків, акт всиновлення та інші його особисті документи. Бандити поспішали, бо розуміли, чим загрожує розкриття справжньої особи Теофіла. Ну, а штампи, які мені підсунув раніше Ковальський, вони забрали з власної, досить дурної ініціативи Мирослава Згожельського, якому добре влетіло від шефа, бо це дало мені можливість впевнитися, що договори на прізвище Рема фальшиві. 
    — А як же годинники ввозили до Польщі — тільки автомашинами? 
    — Ні, ще й при допомозі тих комбінацій, що їх намагалися приписати Рему. Тільки одержували безмитні посилки інші — Ян Галка, Жанна Шміт і Мирослав Згожельський, — хоч вони й прибували на вигадані прізвища. Але ці люди мали документи: Рак нелегально видав їм бланки паспортів. До паспорта на ім’я Августа Рема, наприклад, було приклеєно фото Яна Галки. Саме за допомогою цього паспорта Галка одержував посилки, надіслані на прізвище Рема. 
    — Видно, цей Рак робив їм колосальні послуги, — вигукнув професор. — І як це сталося, що така мерзота могла сидіти в міліції, та ще й так високо? 
    Капітан нахмурився. Ця сторона справи була для нього найболючішою. 
    — Бачиш, — коротко відповів Завірюха, — це відголосок тих часів, коли всі справи апарату органів безпеки, особливо персональні, були покриті таємницею. Тільки тому Рак, змінивши прізвище на Решкевич, міг знову опинитися в міліції і до того ж просунутися вперед. Справа Рака ще раз показує, як слушно і розумно зробили наші власті, піддавши органи безпеки нормальному контролю державних і політичних організацій. Не хочу про це більше говорити. Додам тільки, що після справи “Веста” Рака судитимуть ще за шпигунство, але то вже парафія майора Риделя. Бандит заплатить за все! 
    І в голосі спокійного та веселого капітана почулася ненависть. Професор Верхар побачив раптом перед собою іншого Завірюху, якого ще не знав. Він уже хотів було припинити розмову про це, однак Завірюху, видно, дуже хвилювала справа Рака, бо він сам почав говорити далі. 
    — Офіцер міліції, хай йому чорт! Де взяла банда кільканадцять пістолетів “Веста”? Чому Товстий Казек так легко віддав дорогоцінності Чорної Ручки? Хто повідомив Галку про те, що його чекає обшук? Як машина, де везли Теофіла, уникла нашої облави? Все це робота Рака. 
    — Останнього не розумію, — перебив Верхар. 
    — Не розумієш? А який же міліціонер насмілиться обшукати машину, де їде людина з посвідченням офіцера Головного управління міліції? Рак організував на центральній телефонній станції підслухування наших розмов, використавши для цього своє становище. Мерзотник! Я певен, що тільки завдяки йому банда могла так довго діяти. 
    — Що стало неможливим тільки тоді, коли справу “Веста” взяв до своїх рук геніальний капітан Роман Завірюха, — закінчив жартом професор Верхар і закрив записну книжку. 
    — Ну, ну, без жартів, професоре! — весело запротестував Завірюха. — Спочатку мучиш мене півгодини питаннями, а потім така вдячність! 
    Верхар схопив його за плечі і струсонув, сміючись так голосно, що з другої кімнати висунулась постать у коротких штанцях: 
    — Уже можна, дядю професор? 
     Виноски 
    1 
    Планти — район Кракова. 
     2 
    Нова Гута — новий металургійний комбінат у Польщі. 
     3 
    Ви дуже пунктуальні. 
    — Добрий вечір, пане Гомолякс. 