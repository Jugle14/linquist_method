Ми  вгризалися  в  кристалічні  породи.  Це був уже не перший рейс нашого “Шукача
Зеро”,  єдиного  поки  що екземпляра машини нового типу, здатної, як запевняв її
творець  Дейв  Клеш,  проникнути  на  чотириста і навіть більше кілометрів углиб
Землі. Для попередніх моделей межа глибини - сімдесят кілометрів...
Ми  з  Рольфом  перебували саме на глибині 370. Довкруж тільки поклади тристену,
придатного  хіба  що  для  оздоблення.  Ми  ж  шукали якийсь таємничий компонент
кремінної  оболонки  Землі,  котрий,  як  запевняли вчені, мав урятувати нас від
енергетичного  краху. Адже, попри прогнози вчених минулого століття, ми так і не
спромоглися  приборкати  космічну  енергію:  це  виявилось  не  до  снаги  нашій
високорозвиненій цивілізації.
Високорозвиненій?  Безперечно,  вона  була саме такою. Від усієї приналежної нам
частки  планети  (Подвійного  Континенту)  вже майже нічого не лишилося, якщо не
брати  до  уваги  кількох  заповідників  та штучних садків відпочинку, доступних
лише  обранцям.  Сьогосвітній  наш пейзаж уже кілька десятиріч нагадує місячний.
Ну, може, я й перебільшую, але не надто...
Місяць.  На одній з місячних станцій перебуває Меггі, моя Меггі, якщо це поняття
ще  щось  важить.  Вона,  безперечно,  була  моєю,  коли  ми  разом півтора роки
перебували  в  Льодовитому  океані.  Тобто  в  одному з плаваючих міст північних
широт. Добре пам’ятаю, як, прогулюючись вечорами в саду, де буяли квіти, виплекані об’єднанням  “Флора”,  вдихаючи  їхні  різкі пахощі, ми вдивлялися у небо. Небо, де
палахкотіли тисячі вогників...
-  А  колись,  було,  люди  поглядали  на  зірки. Я читав про це. Та... забув, -
зізнався  я,  і мені стало трохи соромно. Меггі читала набагато більше, ніж я. Я
ж віддавав перевагу стереофільмам.
Як  там  Меггі  -  чи  згадує мене? Людські стосунки тепер такі хиткі. Колись, я
дізнався  про це з книжок (не з фільмів - у них уникають показу минулого), людей
єднало  щось  таке...  воно звалося коханням. Та й дітей своїх батьки виховували
спільно  -  зовсім  не  так,  як  нині,  коли  чи  не  одразу  після  народження
відправляють  до  Центрів  на  Плаваючих Островах. Навіть коли б ми з Меггі мали
дитину,  однаково  ніщо  не  змінилося  б.  І  чому  це я весь час думаю про неї
замість переключитися думками на якусь іншу жінку?
- Триста вісімдесят дев’ять!  -  вигукнув Рольф. - Прокинься, Марку. Я відчуваю, що сьогодні нам нарешті
пощастить!
На  екрані зблискували нескінченн, поклади тристену. Хоча... Начебто щось почало
змінюватися.  Забарвлення?  Консистенція?  Просувалися ми надто повільно, та все
ж-таки  просувалися.  Земля  впу;кала  нас до своїх нетрів і, хоч відборонялася,
змушена  була  віддавати  дюйм  за  дюймом.  Щоб  не  піти  в небуття, ми мусили
відібрати  в  неї скарби, яких вона, певне, мала ще вдосталь. Можливо, колись ми
й  відшукаємо  якусь  іншу  Землю, але поки що ця Земля - наша мати, від якої ми
потроху відкушуємо шматки, - іншого виходу чемає.
- Триста дев’яносто три! Сповістимо Центр?
-  Ні,  трохи  зачекаємо,  Рольфе.  Доки не сягнемо чотирьохсот. Невідомо, чи це
вдасться,  хоча  склад  масиву  явно  змінюється. Може, саме через це ми досі не
застопорилися... Вважаєш, ми-таки дістанемося до цього легендарного “Ікса”?
-  Неодмінно!  -  Рольф позирнув на мене, вищиривши зуби. Сміявся він рідко, але
коли  вже  сміявся... - Марку, ми це зробимо! Вхопимо старого “Ікса” за хвіст, і
тоді світ належатиме нам!
- Нам? Ти маєш на думці, що... нас пошлють на Острів Щастя?
-  І  це,  Марку!  Але  не  тільки. Завдяки “Іксові” ми знову рушатимемо на всіх
парах  і  випередимо  тих.  Примусимо їх, нарешті, визнати, хто кращий! Майже за
сто років, подумай либонь!
Я  уважно  придивлявся  до  Рольфа.  Мені не подобались його просторікування про
“нас”  і  про  “тих”.  Тобула одна з нісенітниць, що жила у нашій свідомості, до
того  ж  чи  не  найважливіша.  Цей  поділ...  Все одно, якби Землю населяли дві
космічні  раси.  Якби  парелельно  існували дві цивілізації... Хоча якоюсь мірою
саме  так  і  було. Ми чимало знали про них. Вони стільки ж знали про нас. Проте
між нами все ще височіла ця стіна. Недовір’я?  Страху?  Ми  довго  співіснували  у  світі. Від часу останніх локальних війн
спливло  вже  більш  як  півстоліття.  Тривала  стабілізація,  що  значною мірою
грунтувалася  на  величезних  запасах  смертоносної зброї, якою володіли і ми, і
вони.
Таке   дивне   становище  -  ні  дружба,  ні  ворожнеча  -  не  віщувало  нічого
перспективного.  Нас  було  набагато менше, аніж їх. Власне, якби їм заманулося,
могли  б протягом цього півстоліття напасти на нас. І дістали б перемогу, хоча й
дорогою  ціною.  Не  знаю,  чому вони цього не вдіяли. Може тому, щоб не довести
свою,  більшу  частину  планети,  до  такого  стану, як наша? Так чи інакше, але
неприязнь,  навіть  ненависть,  приховані  в Рольфі, як і в деяких інших людях з
нашого  світу,  є цілковитий ідіотизм. Ну що ж, виховання дається взнаки. Навіть
якщо людина пізніше й зневіриться у чомусь, що їй утовкмачували...
-  Марку!  Чотириста!  -  вигукнув  Рольф.  - Вже є чотириста! Повідомляю, що ми
дісталися. І йдемо далі!
Він натиснув кнопку комунікатора, ледь чутно пролунав зумер, а потім голос:
- Центр-4... Центр-4...
-  Говорить  “Шукач Зеро”. Доповідаю. Щойно ми проминули рівень 400! Продовжуємо
заглиблення! - Тріумфальний Рольфів голос мало не тремтів.
- Що бачите?
- Зміни в масиві. Начебто сірувато-зелений колір. Консистенція дещо зріджена.
- Підтримувати безперервний зв’язок. Доповідайте про всі зміни. Заглиблюйтесь, наскільки зможете.
Рольф, на мить завагавшись, запитав:
- А чи не загрожує нам що-небудь? Ми ж-бо вже на рівні 402...
-  Так, загроза є. І все ж, не зупиняйтесь. Мусите встановити, чи ви перебуваєте
ще в тристені, чи обіч вас уже щось інше.
- Гаразд, - відказав Рольф. - Заглиблюємось далі. У нас - 403! 
Рухалися  ми  повільно,  але неухильно вглиб. Масив, здавалося, світлішав. Може,
наближалася   хвилина  відкриття  “Ікса”?  Ми  вірили,  що  він  існує,  хоча  й
сумнівалися.  Найважливішим  було  вже  саме проникнення у надра Землі на нашому
унікальному “Шукачеві”.
- Марку! Подивись.
Екран яснішав. Долинув голос Центру:
- Чому мовчите? На якому рівні перебуваєте?
-  417, - повідомив Рольф, без упину вдивляючись в екран. - Не розумію тільки...
-  тут  він  осікся, бо цієї миті екран став зовсім світлий і... ми опинилися на
поверхні Землі.
Так.  “Шукач  Зеро” вийшов на поверхню, і його двигуни автоматично відключилися.
Рольф  вдивлявся в екран, мов загіпнотизований. Я був приголомшений не менше. Ми
опинилися  серед  широкої  долини,  що  рясніла  травою,  яка дуже різнилася від
“гарантованої трави” об’єднання “Флора”, і навіть від тої, яку колись бачив я в одному заповіднику...
Я  позирнув  на  Рольфа  і  зрозумів,  що ми воднораз подумали про одне і те ж -
якимось  дивом  (але  яким?)  ми опинилися у “них”. Обличчя в Рольфа перекривила
гримаса страху. Він прошепотів:
- Ну й дадуть же нам перцю!.. Але ж як це сталося?
Він втупився поглядом у комунікатор.
- Треба...
- Не працює, - заперечив я. - 3 тої самої миті, як ми... проминули рівень 417. 
Він мовчки поглянув на мене. Відтак глухо повторив:
-  417...  -  А затим, ніби щось втямивши, повів: - Ясно, це “вони” утнули... Не
знаю, яким робом, але перехитрили нас, привели сюди...
- Ні, - мовив я. - Це щось інше. Поглянь-но на Сонце.
Над зеленим пагорбом з’явився  сонячний  диск.  Матове, хоча і яскравіше від земного світло цього сонця
аж  ніяк  не  скидалося  на те жовтогаряче коло, що блідо просвічувало сіру імлу
нашого  звичного  небосхилу.  Сонце  на екрані світило інакше. І висіло набагато
нижче над землею. Це можна було твердити напевне.
-  А  чи  не  наснилося  все це нам, Марку? - Рольф позирнув на небесну блакить,
яка,  здавалося,  прозирала  досередини нашої машини, а не тільки відбивалася на
екрані, - небо, яким пливли безтурботні білі хмари.
-  Може, вийдемо назовні? - запропонував я. - То й упевнимося, чи не сон усе це,
чи не опинилися ми на якійсь іншій планеті...
-  Невже? - Рольф навіть не поворухнувся. - Ти збожеволів, Марку. Так, ми обидва
не  при  своєму  розумі!  Або  ж...  -  тут  він  понизив  голос. - Або все це -
галюцинація, навіяна на нас спеціально.
Я  прочинив  люк  і  вийшов  назовні.  Вдихнув  чисте,  духмяне  повітря, відчув
пестливі дотики сонячних променів. Ступив кілька кроків - трава м’яко  пружинила.  За  кілька метрів буяли квіти пастельних тонів - золотаво-жовті
та помаранчеві.
Слідом  за  мною вийшов із “Шукача” і Рольф. Він очманіло дивився на мене. Нараз
почулися  якісь  звуки,  тихі  та лагідні, що нагадували звуки скрипок. Вони, ці
звуки, наближалися. Нарешті, з-за пагорба з’явилися  дві  фігури.  Вони  нас  не  бачили і йшли собі, біліючи на тлі зеленої
долини. Нараз зупинилися. Постояли, відтак нерішуче попрямували до нас.
Двоє  молодих жінок, вдягнених у прості, але вишукані сукні з тонкої матерії, що
підкреслювали  струнку  поставу, однак не так визивно, як цього прагнули у нашій
цивілізації.  Жінки,  вірніше дівчата, мали смагляву з бронзовим відтінком шкіру
і  виразні очі з довгими віями. Вони перемовлялися мелодійною мовою, в якій я не
впізнавав  жодну  з відомих мені мов Землі (Чи не потрапили ми й справді на іншу
планету? - майнула думка).
З Рольфового обличчя потроху зникав страх. Повернувшись до мене, він сказав:
- Навіть якщо це тільки сон, то мушу визнати, що вельми приємний. 
Жінки-дівчата  позирали на нас, випромінюючи радість. Вони щось говорили, але ми
не  розуміли  їх. Тоді одна з них наблизилася до мене, зазирнула просто у вічі і
виразно промовила:
- Лір-тіс.
Я зрозумів і відповів:
- Марк.
-  Мааарк,  -  повторила  вона спроквола, продовжуючи посміхатися. По тому взяла
мене  за  руку. Я помітив, що її подруга бере за руку Рольфа. “Чи не криється за
цим якась пастка”, - промайнула думка.
Цієї  миті  я, мабуть, знепритомнів. У всякому разі, робота мого мозку на якийсь
час була блокована.
Коли  я  прийшов  до  тями,  то  побачив,  що  ми  вже не в зеленій долині, а на
брукованій площі міста. На площі? Ні, скоріше на просторій терасі.
Поруч  стояла  Ліртіс,  яка  все ще тримала мене за руку. Позад мене лунав голос
іншої  жінки,  що  зверталася  до  Рольфа.  Серед мелодійних звуків повторювався
один:
- Не-я. Нея.
Ліртіс повела мене до кам’яної  балюстради.  Я  роздивлявся  місто,  що просторилося у вигляді терас серед
зелені,  яка  де-не-де  виблискувала  плесом озерець. Місто було напрочуд гарне.
Напнуте блакитним простирадлом неба, воно купалося у пестливих променях сонця.

Ми  перебуваємо  тут  уже  вісім  діб.  З Рольфом після першого нашого візиту до
Безіменного  бачуся  зрідка.  А коли зустрічаємось, він позирає на мене гнівно й
зневажливо.  Про  щось  наполегливо  думає,  але  своїми  думками  не  ділиться.
Здогадуюсь, що це означає.
Та  до  Рольфа я ще повернуся, а спершу оповім про бесіду, а вірніше, про кілька
бесід з Безіменним, які зберегла моя пам’ять  мовби  одне ціле, мов єдину історію, що видається чистісінькою фантазією. І
все  ж...  Історія,  яку  припало  вислухати саме мені (так само, як і потрапити
сюди, в Атлантіс). Мені... та Рольфу.
І досі пам’ятаю  погляд  Безіменного,  погляд старця, який не втратив благородства і краси,
властивих  усім мешканцям Надр Землі, пильний погляд, в якому криється не подив,
а  радість,  не  підозра,  а  братня любов. Це поняття у нас, “нагорі”, втратило
будь-який  сенс. То було поняття з прадавніх та забутих книг. Але я збагнув його
зміст,  коли  вдивлявся  в  очі  Безіменного  й усіх інших, кого ми зустрічали в
Атлантісі...  Збагнув  уже  тоді,  з  самого початку, що неспроможний ошукати цю
довіру,  цю  дружбу,  від  яких мені щемить серце, чого ніколи раніше зі мною не
траплялося.
Попервах  ми  зовсім  не  розумілися.  Я  навіть вважав принизливим користування
мертвим,  хоча й розумним предметом - Транслятором Думок (це я його так назвав),
аби  зі  мною  могли  порозумітися люди, які живуть з нами неначе на двох різних
планетах. Але ж нас роз’єднували тільки чотириста сімнадцять кілометрів кам’яної оболонки Землі...
На  цю  зустріч  атланти чекали давно. Чекали, передаючи з покоління у покоління
негасиму  надію,  навіть  переконаність,  що  вона коли-небудь відбудеться. І що
стане  та  зустріч  запорукою  повернення  на  поверхню  рідної  планети. Під її
небо...
Справжнє небо, повне зірок уночі і сонця удень. Мабуть, не такого м’якого, як тут, в Атлантісі, зате справжнього.
Вони  вважали, що саме ми принесли із собою визволення од туги. Що ми - посланці
нової,  щасливої  Землі.  Я і Рольф, пілоти машини “Шукач Зеро”, призначеної для
проходки земних надр...

...Це  сталося  чотирнадцять  тисяч  триста  сімдесят  три  роки  тому. На Землі
існували  тоді  три  великі  цивілізації,  споріднені  між собою, але ворогуючі.
Атлантида  прагнула  взяти  гору  над  іншими,  а  тому нагромаджувала величезні
запаси  зброї.  Втім,  уже  й  тоді  існувало  Братерство,  релігійна громадська
організація,  члени  якої проголошували ідеї дружби і миру. Організація володіла
значними  матеріальними  засобами,  однак була не спроможна перешкодити тому, що
незабаром мало скоїтися...
Керівники  Братерства  усвідомили,  що  їм  не  вдасться  відвернути  лихо,  яке
насувається.  Якби  навіть  у їхній державі сталися докорінні зміни. Адже одна з
двох цивілізацій-суперниць Атлантиди теж рішуче готувалася до війни.
Серед  багатьох  тисяч членів Братерства були й учені. Один з них і знайшов Вхід
у надра. Він і донині знаходиться серед гірських вершин, у Кордільєрах...
І  ось  кілька  десятків  тисяч  чоловік  навантажили  на  повітряні кораблі всі
здобутки  цивілізації,  окрім зброї, висадились на території нинішньої Південної
Америки.  За  тих  часів  тут жили примітивні гірські племена. Властям Атлантиди
було  заявлено,  що  ця  поїздка  є паломництвом Братерства до місць перебування
Бога   Сонця.  І  вони  радо  відпустили  всіх,  прагнучи  позбутися  “небажаних
елементів”.  А  коли  згодом  патрульні кораблі повідомили, що не виявили ніяких
слідів  “прочан”,  керівництво  полегшено  зітхнуло:  члени  Братерства з якоїсь
причини загинули.
Тим  часом  вони  розпочали  свій  довгий,  багатовіковий шлях, створюючи власну
цивілізацію  в  надрах Землі. Вони здійснили це тільки тому, що були чи не єдині
на  всій  планеті,  хто  володів  великою  таємницею.  Ось її суть. Земля у дуже
далекому  минулому  (на  думку вчених Атлантіса - 170-200 тисяч років тому) була
своєрідною  космічною  станцією  для представників галактичної суперцивілізації,
які  літали  від  центра Галактики до її периферії. Космічні кораблі інопланетян
зупинялися  на  Землі, долаючи шлях до якихось інших зоряних світів. Навіщо вони
“освоїли”  надра  планети? Навіщо створили там штучне сонце? Чому залишили після
себе  величезні  запаси енергії? Відповісти на всі ці запитання немає змоги. Так
чи  ні,  але саме завдяки прибульцям із космосу і виникла Середземна цивілізація
атлантів.
За  чотири  роки  після зникнення Братерства припинила своє існування Атлантида.
її  нечисленні вцілілі жителі дісталися берегів Африки і Центральної Америки, де
заснували  свої  держави,  частково  змішавшись  з корінним населенням тамтешніх
місць.  Але  часи  всемогутньої імперії безповоротно минули. В смертельній борні
зламали  собі  хребет  і  дві інші імперії-конкурентки. Планетяни, що залишилися
живими,  змушені були починати майже з нуля. Зате їм уже не загрожувала загибель
від  технічно  досконалої  зброї,  здатної  стерти з лиця землі навіть найбільші
міста.
Ті,  що  залишилися у надрах Землі, дали обітницю, що не вийдуть на її поверхню,
доки  на  планеті  не запанує вічний мир, братерство всіх людей. Протягом довгих
століть вони час від часу виряджали розвідників на поверхню з’ясувати,  чи,  бува,  не  настала ця довгоочікувана пора. На жаль, вона так і не
настала.  Планета,  щоправда, оговталася від руйнувань, але не було жодних ознак
того,  що  на  Землі  наближається  царство загальної любові і злагоди. Посланці
поверталися  ні з чим, і єдиним слідом їхніх контактів з “наземними” людьми були
поширені   на  Землі  легенди  про  “підземне  царство  мертвих”,  а  також  про
“антиподів”, які буцімто живуть десь “догори ногами”...
Справді,   гравітаційна   система,  створена  космічними  прибульцями  в  надрах
планети,   давала   атлантам   змогу  ходити  “догори  ногами”  відносно  земної
поверхні.
Пізніше  розвідників  вже  не  виряджали.  Перемогла  ідея, яка правила майже за
релігійний  догмат,  що коли на Землі запанує загальне братерство, тоді посланці
обґєднаного  людства  самі  знайдуть  шлях  до  підземної  Атлантиди і покличуть її
жителів повернутися...
Я  довго  мовчав,  вислухавши цю історію. Сум огорнув мене. А очі Безіменного та
інших  атлантів,  що  перебували  в  залі,  дивилися на нас з надією. Я похнюпив
голову.  В  думці  промайнули,  наче  уривки  фільму,  образи нашої “досконалої”
цивілізації,  чиїм  представником  був  я.  Що  я  міг  їм  розповісти?  Чи  мав
збрехати?
Я вирішив сказати правду. Та коли почав, Рольф схопився з місця і заволав:
-  Марку!  Заткни  пельку,  інакше...  -  і він грізно зиркнув на мене. А потім,
звернувшись до Безіменного, промовив:
-  Краще  послухайте  мене.  Він трохи... несповна розуму. Не вірте тому, що він
вам скаже.
Безіменний поглянув на кожного з нас по черзі:
-  Ми  всі  дещо  стомилися.  Пізніше оповісте нам, як там справи на Землі... Ви
повинні  оповісти  нам  правду, хоч яка вона є насправді. Ми так довго чекали на
цю мить.
Наступних  днів нас викликали, кожного окремо, в Зал Нарад. Не знаю, що розповів
атлантам  Рольф,  але  можу  собі  це  уявити. Хоча б тому, що під час обіду він
нахилився до мене і ваговито кинув:
-  Не  зіпсуй усього, ідіоте! Ми повинні діяти, виходячи з політичних міркувань.
Пам’ятай, що найважливіше - наша цивілізація. І що ми зобов’язані знайти для неї нові джерела енергії!
Тоді  я нічого не заперечив, та перегодом між нами сталася вже серйозна сутичка,
коли  Рольф  остаточно  переконався: атланти вже знають правду про ситуацію, яка
склалася на Землі, знають завдяки мені.
Украй  злютований,  він  підійшов  до  мене  (це  було у садку, коли я тільки-но
попрощався з Ліртіс, з якою, прогулювався серед вічнозелених дерев):
-  Зраднику! Я знаю, що ти їм наторочив про землян! І ці... ці первісні повірили
тобі,  а  не  мені.  Та  це  їм  не  допоможе.  Ми все одно дістанемося до їхніх
скарбів!  І  вчинимо  це  якомога швидше, аби їм не спало на думку винайти якусь
зброю...  А  коли  матимемо  таке чудове протиатомне сховище, наші вороги нагорі
вже  не завдадуть нам ніякісінької шкоди... Скажи, що з тобою? Чи ти збожеволів,
чи, може, підпав під чари цієї... дівки, яка так вправно поводить очима?
Мені  закортіло  вдарити його, але я стримав себе. Бо знав, що він анічогісінько
не  втямить  -  так сліпо вірить у свою “єдино істинну” цивілізацію, і ніколи не
усвідомить,  що  для  атлантів  зустріч  з  нею стала б трагедією. Ба навіть для
всієї  планети,  якби  цивілізація,  до  якої  належимо ми з Рольфом, заволоділа
невичерпними джерелами енергії...
Я  відчув,  що  Рольф щось затіває. Треба було за всяку ціну випередити його. Не
дати Зімоги зв’язатися  з  нашим  Центром.  Там, нагорі, напевне, вже вирішили, що ми загинули.
Але  ж  це  не  зупинить  їх,  і вони сконструюють нову, машину. Це лише питання
часу.
Бачив  я також, що атланти не спроможні усвідомити, яку небезпеку може становити
для  них Рольф. Як, між іншим, потенціальне і я. Вони просто були засмучені моєю
розповіддю  і  констатували:  їм  лишається ще довго чекати на Повернення, проте
слід  відновити  старий  звичай виряджання розвідників на поверхню. Разом з тим,
після  тисяч  років  життя  у  мирі  і злагоді вони остаточно втратили те, що ми
називаємо  інстинктом  самозахисту.  Вони  просто  не  в  змозі  повірити, що їм
загрожує  поневоленням  цивілізація,  представником якої був я. Я і Рольф. І хоч
повірили  вони мені, Рольфову брехню пояснили намаганням ідеалізувати дійсність,
яке випливало з любові до батьківщини...
Але я не міг припустити, щоб Рольф... Я мушу негайно з’ясувати, де перебуває “Шукач”.
Вирішив  спитати  про  це  Ліртіс,  але  не знайшов її, тоді запитав у Перуела -
одного з найближчих сподвижників Безіменного. Той здивувався:
-  Де  ж  йому  ще  бути,  як не там, де ви полишили його? Нічого з ним не могло
трапитись.
Я  попросив Перуела, щоб він супроводив мене. Це було зумовлене між іншим і тим,
що  сам  я,  звичайно  ж, не здатний був блискавично переміщатися в просторі, як
атланти.
“Приземлилися”  в кількох десятках метрів від “Шукача Зеро”. Я ніколи собі цього
не вибачу, адже ми ще могли встигнути...
Поблизу  “Шукача” вовтузилися Рольф і Ліртіс: Рольф силкувався примусити дівчину
зайти  в  машину  (ясна  річ,  зажадав живого “свідчення” для Центру). Ліртіс же
відчайдушно  чинила  опір.  Поки  Перуел  коригував  місце “приземлення”, Ліртіс
раптом захиталася і впала: Рольф чимось ударив її.
Але  затягти  в  машину  дівчину  не  спромігся: ми вже були поруч. Ні, я не мав
наміру  вбивати  Рольфа, проте вбив його. Я вдарив і влучив у скроню. Він навіть
не зойкнув і впав поруч з Ліртіс, яка загинула від його рук.
Так  я  уперше (і, сподіваюся, востаннє) заподіяв смерть іншій людині. Не забуду
цього,  як  і  смерті  Ліртіс...  Втім, інколи думаю, що це було необхідно. Адже
завдяки   цьому   вціліє  Атлантіс.  А  може,  й  уся  планета  -  наша  спільна
батьківщина. Батьківщина всіх людей.
Я  повернуся  на  поверхню.  Скажу, що Рольф загинув під час аварії машини. Йому
віддадуть  належне.  Влаштують  пишний похорон, салют почесного караулу. Ніщо не
дало б йому більших радощів, якби він міг дізнатися про це.
Експедиції   углиб  Землі  на  якийсь  час  припинять.  За  цей  період  атланти
спроможуться  створити  силове поле необхідної потужності. Воно не пропустить до
них  нікого,  хто  забажає принести їм ворожнечу замість миру, ненависть замість
любові.
І  все  ж,  вони  віритимуть  так  само палко, як протягом усіх цих нескінченних
віків,  що настане для них день Повернення. Я теж вірю. І намагатимусь наблизити
цей день.


© НАУКА І СУСПІЛЬСТВО.- 1989.- №3.
© ХАЗІН Вадим, переклад з польської, 1989.
